<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="VI">
    <meta name="apple-mobile-web-app-capable" content="yes">
    <title>VI • Cirkus Humberto</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./cirkus_humberto_051.html">
    <link rel="next" href="./cirkus_humberto_053.html">
    <meta name="nb-order" content="48">
    <link rel="self" href="cirkus_humberto_052.html">
    <meta name="nb-identifier" content="bass-cirkus-humberto-55036c5">
    <meta name="nb-role" content="chapter">
  </head>
  <body data-nb-words="2719" data-nb-chars="17077" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="cirkus_humberto_005.html">ČÁST PRVNÍ</a>
          <ul class="plain">
            <li><a href="cirkus_humberto_006.html">I</a></li>
            <li><a href="cirkus_humberto_007.html">II</a></li>
            <li><a href="cirkus_humberto_008.html">III</a></li>
            <li><a href="cirkus_humberto_009.html">IV</a></li>
            <li><a href="cirkus_humberto_010.html">V</a></li>
            <li><a href="cirkus_humberto_011.html">VI</a></li>
            <li><a href="cirkus_humberto_012.html">VII</a></li>
            <li><a href="cirkus_humberto_013.html">VIII</a></li>
          </ul>
        </li>
        <li><a href="cirkus_humberto_014.html">ČÁST
            DRUHÁ</a>
          <ul class="plain">
            <li><a href="cirkus_humberto_015.html">I</a></li>
            <li><a href="cirkus_humberto_016.html">II</a></li>
            <li><a href="cirkus_humberto_017.html">III</a></li>
            <li><a href="cirkus_humberto_018.html">IV</a></li>
            <li><a href="cirkus_humberto_019.html">V</a></li>
            <li><a href="cirkus_humberto_020.html">VI</a></li>
            <li><a href="cirkus_humberto_021.html">VII</a></li>
            <li><a href="cirkus_humberto_022.html">VIII</a></li>
            <li><a href="cirkus_humberto_023.html">IX</a></li>
            <li><a href="cirkus_humberto_024.html">X</a></li>
            <li><a href="cirkus_humberto_025.html">XI</a></li>
            <li><a href="cirkus_humberto_026.html">XII</a></li>
            <li><a href="cirkus_humberto_027.html">XIII</a></li>
            <li><a href="cirkus_humberto_028.html">XIV</a></li>
            <li><a href="cirkus_humberto_029.html">XV</a></li>
            <li><a href="cirkus_humberto_030.html">XVI</a></li>
          </ul>
        </li>
        <li><a href="cirkus_humberto_031.html">ČÁST
            TŘETÍ</a>
          <ul class="plain">
            <li><a href="cirkus_humberto_032.html">I</a></li>
            <li><a href="cirkus_humberto_033.html">II</a></li>
            <li><a href="cirkus_humberto_034.html">III</a></li>
            <li><a href="cirkus_humberto_035.html">IV</a></li>
            <li><a href="cirkus_humberto_036.html">V</a></li>
            <li><a href="cirkus_humberto_037.html">VI</a></li>
            <li><a href="cirkus_humberto_038.html">VII</a></li>
            <li><a href="cirkus_humberto_039.html">VIII</a></li>
            <li><a href="cirkus_humberto_040.html">IX</a></li>
            <li><a href="cirkus_humberto_041.html">X</a></li>
            <li><a href="cirkus_humberto_042.html">XI</a></li>
            <li><a href="cirkus_humberto_043.html">XII</a></li>
            <li><a href="cirkus_humberto_044.html">XIII</a></li>
            <li><a href="cirkus_humberto_045.html">XIV</a></li>
          </ul>
        </li>
        <li><a href="cirkus_humberto_046.html">ČÁST
            ČTVRTÁ</a>
          <ul class="plain">
            <li><a href="cirkus_humberto_047.html">I</a></li>
            <li><a href="cirkus_humberto_048.html">II</a></li>
            <li><a href="cirkus_humberto_049.html">III</a></li>
            <li><a href="cirkus_humberto_050.html">IV</a></li>
            <li><a href="cirkus_humberto_051.html">V</a></li>
            <li><a href="cirkus_humberto_052.html">VI</a></li>
            <li><a href="cirkus_humberto_053.html">VII</a></li>
            <li><a href="cirkus_humberto_054.html">VIII</a></li>
            <li><a href="cirkus_humberto_055.html">IX</a></li>
            <li><a href="cirkus_humberto_056.html">X</a></li>
            <li><a href="cirkus_humberto_057.html">XI</a></li>
            <li><a href="cirkus_humberto_058.html">XII</a></li>
            <li><a href="cirkus_humberto_059.html">XIII</a></li>
            <li><a href="cirkus_humberto_060.html">XIV</a></li>
            <li><a href="cirkus_humberto_061.html">XV</a></li>
          </ul>
        </li>
        <li><a href="cirkus_humberto_062.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_051.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">VI</span></h1>
        <p class="chunk" data-nb-ref-number="2" data-nb-words="438" data-nb-chars="3039"><span class="idea" data-nb-ref-number="2" id="idea2" data-nb-words="438" data-nb-chars="3039">Konec století se&nbsp;snášel na&nbsp;evropské lidstvo s&nbsp;přízraky konce světa. Básníci se&nbsp;cítili unaveni, zdálo se&nbsp;jim, že&nbsp;„příliš pozdě přišli v&nbsp;zestárlý záhy svět“. Někteří unikali z&nbsp;mdlé skutečnosti života do&nbsp;kouzelné říše symboliky; někteří proklínali societu jako nakaženou hetéru a&nbsp;toužili vrhnout pochodeň v&nbsp;krovy jejího pyšného a&nbsp;prohnilého paláce; a&nbsp;někteří utišovali svou neurastenii nadějemi v&nbsp;příchod nového, silného umění, jež obrodí skomírající kulturu. Těmto estétům churavého optimismu připadalo divadlo rozmanitostí jako jeden z&nbsp;Betlémů, kde se&nbsp;snad narodí Zvěstovatel nového království krásy. Viděli svět vysílený všemi rafinovanostmi a&nbsp;zdálo se&nbsp;jim, že&nbsp;spása je&nbsp;v&nbsp;nejstarším, nejprostším a&nbsp;nejzdravějším umění atletu a&nbsp;kejklířů, v&nbsp;obnovených gladiátorských hrách. Romantikové před nimi se&nbsp;kochali kouzlem chudého kočovného cirkusu a&nbsp;rozechvívali se&nbsp;tragikou potulných komediantů; moderna let devadesátých chtěla objevit antickou dokonalost v&nbsp;pompézních produkcích velkého varietního divadla. Její secesní hnutí bylo pravým opakem historického secesia římského: tam se&nbsp;plebejci pozvedli na&nbsp;obranu proti patricijům, zde se&nbsp;vrchní kulturní vrstva odlučuje od&nbsp;měšťáctví a&nbsp;chce vytvořit svět podle svého vkusu. Varieté ji&nbsp;svrchovaně uchvacuje. Objevuje v&nbsp;něm prastarou živelnost, která má&nbsp;však svou vypěstěnou formu, svůj sloh, a&nbsp;vystupuje v&nbsp;nadmíru salonním prostředí. Tu&nbsp;se&nbsp;již nešíří hrubý pach stájí a&nbsp;nečeká vás tvrdá lavice u&nbsp;manéže, zde vás vítá přepychové divadlo s&nbsp;bohatě vybavenými lóžemi, kam se&nbsp;chodí ve&nbsp;večerním úboru noblesně povečeřet. Uneseni oslňujícím prostředím zapomínají estetikové z&nbsp;konce století, že&nbsp;je&nbsp;velké a&nbsp;odvěké dělítko mezi kumšty tělesnými a&nbsp;uměním duchovním. Nepřesné slovo umělec, jehož hrdě užívají všichni ti&nbsp;siláci, provazolezci, kejklíři a&nbsp;akrobati, stačí nadšeným básníkům a&nbsp;esejistům, aby odtud očekávali zrození hlubších zážitků, než je&nbsp;jen úchvatná a&nbsp;pestrá podívaná. Síla gladiátorských svalů a&nbsp;mrštnost efébů jim nestačí, volají ještě po&nbsp;ženském protipólu, aby se&nbsp;ovzduší nabilo jiskřením erotiky. A&nbsp;varietní programy se&nbsp;zaplňují vedle silaček a&nbsp;akrobatek i&nbsp;tanečnicemi a&nbsp;zpěvačkami. Slavné hvězdy mezinárodního baletního nebe opouštějí klasická divadla, aby sklízely neslýchané gáže, proslulé milostnice králů a&nbsp;knížat dávají se&nbsp;na&nbsp;cesty, aby ještě jednou kořistily z&nbsp;kmitné výstavy svých půvabů, Paříž a&nbsp;Londýn vytvářejí pro každou sezónu senzační aureolu kolem některé velké neřestnice, které se&nbsp;pak zmocňují agentury, aby ji&nbsp;předvedly ostatnímu světu, vydrážděnému novinářskými zprávami o&nbsp;úspěších a&nbsp;skandálech. A&nbsp;shon po&nbsp;efektu připojuje k&nbsp;přelétavému voji velkých hetér vše, co&nbsp;nějak slibuje vyšší zisk, houslistky, šansoniéry, improvizátorky veršů, imitátorky a&nbsp;parodistky; a&nbsp;v&nbsp;puritánském městečku v&nbsp;anglickém hrabství Hampshire už&nbsp;se&nbsp;manželé Tillerovi chystají rozhojnit tento repertoár novou atrakcí, celým souborem zpívajících a&nbsp;tančících girls, které potáhnou od&nbsp;jeviště k&nbsp;jevišti s&nbsp;malými pošetilými písničkami lodníků a&nbsp;vojáků a&nbsp;s&nbsp;veselým dupotem svých štíhlých a&nbsp;vysokých nožek.</span></p>
        <p class="chunk" data-nb-ref-number="3" data-nb-words="84" data-nb-chars="532"><span class="idea" data-nb-ref-number="3" id="idea3" data-nb-words="84" data-nb-chars="532">Toto vše manželé Karasovi za&nbsp;své cirkusové existence neznali. Cirkus byl jim instituce rodinná, kde nevěra a&nbsp;záletnictví se&nbsp;považovaly za&nbsp;skandál jako v&nbsp;kterémkoli maloměstě. Tuhá dřina provázela od&nbsp;rána do&nbsp;noci denní život mužů a&nbsp;žen a&nbsp;ochraňovala je&nbsp;před příliš žhavými sny. Mladí lidé se&nbsp;sbližovali prostou a&nbsp;přirozenou sympatií a&nbsp;zůstávali spolu na&nbsp;celý život. Stálé nebezpečí úrazu nebo smrti vychovalo ve&nbsp;všech velkou pověrčivost a&nbsp;u&nbsp;většiny jistý primitivní cit náboženský a&nbsp;to&nbsp;obojí zesilovalo ochranu proti zbujení erotiky.</span></p>
        <p class="chunk" data-nb-ref-number="4" data-nb-words="129" data-nb-chars="861"><span class="idea" data-nb-ref-number="4" id="idea4" data-nb-words="129" data-nb-chars="861">Když vešli na&nbsp;varietní pudu, shledali Karasovi, že&nbsp;musí odložit své předsudky proti lehkomyslnosti a&nbsp;frivolitě. Varieté nemohlo bez tohoto prvku existovat. Divadlo rozmanitostí se&nbsp;stávalo dokonalým, teprve když poskytovalo i&nbsp;rozmanitost ženských typů. Václav Karas přijímal tuto nezbytnost s&nbsp;velkou nechutí, ba&nbsp;s&nbsp;odporem. Nebyl zaujat proti ženské kráse, dovedl ji&nbsp;vyhledat a&nbsp;uplatnit, ale podle jeho vkusu mělo to&nbsp;být všechno podáváno zdrženlivě, diskrétně, cudně. Ale cítil brzy, že&nbsp;s&nbsp;takovým výběrem neobstojí a&nbsp;že&nbsp;musí v&nbsp;této věci ucouvnout před tužbami publika i&nbsp;jeho vlivných mluvčí. Zvláště když po&nbsp;šťastně provedené přestavbě měl v&nbsp;rukou přepychově vybavené divadlo, první opravdu mondénní středisko rychle rostoucí Prahy, musel dbát nároků vysoké společnosti, která si&nbsp;přála zde spatřit, o&nbsp;čem jako o&nbsp;největší senzaci chodily zprávy z&nbsp;jiných velkoměst.</span></p>
        <p class="chunk" data-nb-ref-number="5" data-nb-words="292" data-nb-chars="1854"><span class="idea" data-nb-ref-number="5" id="idea5" data-nb-words="292" data-nb-chars="1854">Václav Karas se&nbsp;přizpůsobil módní vlně. Agenti zdvořile a&nbsp;ochotně dodali kteroukoli z&nbsp;proslavených krasavic, jejichž často nevelké umění tvořilo jen záminku pro veřejnou produkci. Také u&nbsp;nich Karas dbal, aby jejich vystoupení na&nbsp;jeho scéně se&nbsp;zalesklo vybranou harmonií. Pět sester Barrisonových s&nbsp;pařížským kankánem, pak i&nbsp;jen jedna z&nbsp;nich, Lona, trylkující v&nbsp;rafinovaných nedbalkách své „Linger, longer, Lucy… how I&nbsp;love the linger, Lucy…“, majestátní Suzanne Duvernois, odhalující své krásné tělo v&nbsp;živých obrazech makartovského dekoru, Božena Brodská, zpívající erotiku téměř literární, čarodějný model Lenbachův, Miss Saharet, tlustá Španělka La&nbsp;belle Otéro, zběsilá Eugenie Fougère, divoká Tortajada, břišní tanečnice Fathmé, plavovlasá královská milenka Cléo de&nbsp;Mérode s&nbsp;nejcudnějším účesem i&nbsp;úsměvem – ty&nbsp;všecky během let dostávaly u&nbsp;něho nejen gáže jdoucí do&nbsp;mnoha set zlatých denně, ale i&nbsp;dekorace a&nbsp;výpravu pořizované umělci jen pro jejich osobitý účin. Věděly o&nbsp;tom, že&nbsp;jdou do&nbsp;podniku, který udává elitní tón, a&nbsp;nejedna přijížděla s&nbsp;velkou trémou před slavným direktorem, o&nbsp;němž slyšela po&nbsp;šatnách evropského západu divy. Všecky pak byly nadšeny, že&nbsp;je&nbsp;přijal ředitel navýsost pozorný a&nbsp;zdvořilý, ale chladný a&nbsp;zdrženlivý, který krom výkonu na&nbsp;scéně nechtěl o&nbsp;ničem slyšet. Žádná z&nbsp;nich nepřišla na&nbsp;to, že&nbsp;také on&nbsp;má&nbsp;svou trému před nimi, svůj počestný strach z&nbsp;jakékoli pošetilé avantury. Teprve po&nbsp;dlouhé době, po&nbsp;letech, připustil si&nbsp;Karas, že&nbsp;velké ty&nbsp;heroiny tance, života a&nbsp;lásky vytvořily v&nbsp;jeho podniku zvláštní ovzduší, plné mámivého oparu, a&nbsp;že&nbsp;ve&nbsp;třpytu reflektorů a&nbsp;za&nbsp;šumných lichotek hudby se&nbsp;i&nbsp;na&nbsp;dálku stávaly těšitelkami a&nbsp;inspirátorkami mužského světa v&nbsp;hledišti. Teprve pak, když už&nbsp;také sám překonal své krize a&nbsp;vešel do&nbsp;let usedlejších, našel si&nbsp;k&nbsp;nim a&nbsp;k&nbsp;jejich nesčetným nástupkyním srdečnější, v&nbsp;jádru rozšafný poměr.</span></p>
        <p class="chunk" data-nb-ref-number="6" data-nb-words="86" data-nb-chars="524"><span class="idea" data-nb-ref-number="6" id="idea6" data-nb-words="86" data-nb-chars="524">Daleko ostřeji reagovala na&nbsp;tuto součást jejich denního světa Helena. Na&nbsp;ženy, které si&nbsp;navlékaly trikot, jen aby mohly ukazovat své tělo, pohlížela jako na&nbsp;spoušť. V&nbsp;cirkuse měli také některou produkci, při níž se&nbsp;žena objevila v&nbsp;trikotu, ale nikdy k&nbsp;tomu, aby vábila a&nbsp;dráždila muže. V&nbsp;trikotě pracovaly atletky a&nbsp;akrobatky, protože se&nbsp;to&nbsp;tak dělalo odedávna a&nbsp;protože to&nbsp;bylo nejúčelnější oblečení. A&nbsp;na&nbsp;takovou ženu se&nbsp;všichni dívali jako na&nbsp;krásnou sochu. Zde však se&nbsp;všecko převedlo ve&nbsp;vypočítavou, okázalou smyslnost.</span></p>
        <p class="chunk" data-nb-ref-number="7" data-nb-words="114" data-nb-chars="789"><span class="idea" data-nb-ref-number="7" id="idea7" data-nb-words="114" data-nb-chars="789">A&nbsp;právě ta&nbsp;vyzývavá erotičnost urážela Helenin cit. Staré komediantské rodiny mívaly kdysi velkou starost, aby je&nbsp;úřady nesměšovaly se&nbsp;všelikou lidskou sběří, která také táhla po&nbsp;silnicích a&nbsp;bývala postrachem obyvatelstva. Principálové společností, vytvořených většinou z&nbsp;vlastní rodiny, vozili s&nbsp;sebou zvláštní knihu, do&nbsp;níž si&nbsp;dávali v&nbsp;každém městě od&nbsp;purkmistra nebo primátora potvrdit, že&nbsp;se&nbsp;jejich družina chovala v&nbsp;obci řádně, mužští že&nbsp;neztropili žádnou chlapskou neplechu a&nbsp;ženské že&nbsp;nebyly žádné frejířky. Ještě děda Humberto měl takovou knížku cti a&nbsp;dobrých mravů. Byla to&nbsp;staletá obrana rodiny před přísností světského ramene, která hluboce založila tradici počestnosti v&nbsp;lidu cirkusáckém. Helena, narodivší se&nbsp;co&nbsp;světoběžnice, byla v&nbsp;těchto věcech nejpuritánštější maloměštkou.</span></p>
        <p class="chunk" data-nb-ref-number="8" data-nb-words="103" data-nb-chars="631"><span class="idea" data-nb-ref-number="8" id="idea8" data-nb-words="103" data-nb-chars="631">S&nbsp;odporem snášela představu, že&nbsp;její muž, její Vašku, přispívá osobně k&nbsp;tomu, aby ještě zvýšil jevištní účin těch nestoudných vyzývavostí. Když ho&nbsp;o&nbsp;zkouškách vídala, s&nbsp;jakou horlivostí vybírá závěsy, aranžuje drapérie, určuje intimní tóny světel nebo zas plné ozáření, bylo jí&nbsp;stydno. Život na&nbsp;jevišti se&nbsp;nemohl obejít bez jistých kamarádských důvěrností mezi muži a&nbsp;ženami. Helena byla na&nbsp;ně&nbsp;zvyklá a&nbsp;považovala je&nbsp;za&nbsp;samozřejmost. Když však viděla tyto nalíčené a&nbsp;navoněné ženštiny otáčet se&nbsp;kolem Vašku, brát jej pod paží a&nbsp;kolem krku a&nbsp;obejmout jej, ba&nbsp;i&nbsp;políbit, cítila, že&nbsp;se&nbsp;jí&nbsp;srdce svírá hněvem, rozhořčením a&nbsp;žárlivostí.</span></p>
        <p class="chunk" data-nb-ref-number="9" data-nb-words="63" data-nb-chars="376"><span class="idea" data-nb-ref-number="9" id="idea9" data-nb-words="63" data-nb-chars="376">Den zkoušek byl pro ni&nbsp;zprvu největší požitek. Vidět Vašku při této práci dávalo jí&nbsp;větší potěšení než sama premiéra. Ale jednoho dne přestala na&nbsp;zkoušky chodit. Ty&nbsp;děvky ji&nbsp;z&nbsp;nich vyhnaly. Zůstávala doma, v&nbsp;tom neveselém bytě, pod čoudy lokomotiv, kde se&nbsp;jí&nbsp;zjasnilo, jen když se&nbsp;Petříček přihrnul z&nbsp;gymnázia a&nbsp;zaplavil ji&nbsp;tisícerými dotazy a&nbsp;senzacemi svých chlapeckých let.</span></p>
        <p class="chunk" data-nb-ref-number="10" data-nb-words="114" data-nb-chars="686"><span class="idea" data-nb-ref-number="10" id="idea10" data-nb-words="114" data-nb-chars="686">Karas cítil, že&nbsp;toto její poustevničení je&nbsp;nebezpečné. Sám ožíval jenom prací a&nbsp;věděl, že&nbsp;i&nbsp;Helena byla zvyklá na&nbsp;stálou činnost. Odbývala jeho dotazy, zda se&nbsp;nenudí, poukazem na&nbsp;domácnost, ta&nbsp;že&nbsp;jí&nbsp;dá&nbsp;dost práce a&nbsp;starostí. Ale Karas si&nbsp;byl jist, že&nbsp;to&nbsp;jí&nbsp;nemůže stačit, že&nbsp;takový ústup ze&nbsp;starých zálib by&nbsp;bylo pro ni&nbsp;přílišné ochuzení. Chodil tedy vytrvale za&nbsp;strýcem Steenhouwerem a&nbsp;sledoval jeho měsíční bilance. Shodli se, že&nbsp;podnik se&nbsp;ujal dobře a&nbsp;že&nbsp;pravidelně vynáší slušný přebytek, jejž ukládali jako rezervu pro případnou krizi. Když pak z&nbsp;letní činnosti Karasovy vznikly nové, nečekané zisky, oznámil Vašku strýci, že&nbsp;jich užije k&nbsp;soukromým účelům. Steenhouwer se&nbsp;nebránil.</span></p>
        <p class="chunk" data-nb-ref-number="11" data-nb-words="104" data-nb-chars="593"><span class="idea" data-nb-ref-number="11" id="idea11" data-nb-words="104" data-nb-chars="593">Jednoho dne přiměl Vašek Helenu, aby se&nbsp;šla s&nbsp;ním projít. Vedl ji&nbsp;po&nbsp;Příkopech do&nbsp;Panské ulice a&nbsp;nahoru do&nbsp;Bredovské. Domnívala se, že&nbsp;míří do&nbsp;městského parku, ale nenadále vešel do&nbsp;domu nad hlavní poštou. Helena se&nbsp;překvapeně na&nbsp;něho zadívala a&nbsp;zároveň cítila cosi vzrušujícího. Teprve po&nbsp;vteřině se&nbsp;jí&nbsp;rozbřesklo, co&nbsp;to&nbsp;je: byl to&nbsp;pach koníren. Ale už&nbsp;stáli uvnitř ve&nbsp;staré zemské jízdárně a&nbsp;Heleniny oči se&nbsp;rozzářily pohledem na&nbsp;jezdecké koně. Nějaký člověk přišel, velmi uctivě pozdravil pana ředitele a&nbsp;požádal jej, aby šel za&nbsp;ním. Šli až&nbsp;na&nbsp;konec stájí. U&nbsp;posledního boxu se&nbsp;muž obrátil:</span></p>
        <p class="chunk" data-nb-ref-number="12" data-nb-words="4" data-nb-chars="23"><span class="idea" data-nb-ref-number="12" id="idea12" data-nb-words="4" data-nb-chars="23">„Tu je, pane řediteli!“</span></p>
        <p class="chunk" data-nb-ref-number="13" data-nb-words="22" data-nb-chars="132"><span class="idea" data-nb-ref-number="13" id="idea13" data-nb-words="22" data-nb-chars="132">Helena si&nbsp;rozčileně zvedla závoj ke&nbsp;kloboučku, ale už&nbsp;cítila, jak jí&nbsp;Vašku stiskl radostně loket, a&nbsp;už&nbsp;slyšela jeho rozechvěný hlas:</span></p>
        <p class="chunk" data-nb-ref-number="14" data-nb-words="9" data-nb-chars="59"><span class="idea" data-nb-ref-number="14" id="idea14" data-nb-words="9" data-nb-chars="59">„Zítra jsou, Helenko, tvoje narozeniny, zde máš můj dárek.“</span></p>
        <p class="chunk" data-nb-ref-number="15" data-nb-words="11" data-nb-chars="65"><span class="idea" data-nb-ref-number="15" id="idea15" data-nb-words="11" data-nb-chars="65">„Jezdecký kůň!“ vykřikla a&nbsp;zvedla ruku na&nbsp;tvář jako užaslé děcko.</span></p>
        <p class="chunk" data-nb-ref-number="16" data-nb-words="10" data-nb-chars="59"><span class="idea" data-nb-ref-number="16" id="idea16" data-nb-words="10" data-nb-chars="59">„Ano. Koupil jsem ti&nbsp;koníčka. To&nbsp;ti&nbsp;přece nejvíce chybělo.“</span></p>
        <p class="chunk" data-nb-ref-number="17" data-nb-words="33" data-nb-chars="178"><span class="idea" data-nb-ref-number="17" id="idea17" data-nb-words="33" data-nb-chars="178">Chtěl ještě něco říci, ale už&nbsp;nemohl, protože se&nbsp;mu&nbsp;Helena vrhla kolem krku a&nbsp;zlíbala ho. Ale pak vběhla do&nbsp;boxu a&nbsp;strhnuvši s&nbsp;rukou rukavičky jala se&nbsp;hladit zvíře a&nbsp;popleskávat.</span></p>
        <p class="chunk" data-nb-ref-number="18" data-nb-words="28" data-nb-chars="166"><span class="idea" data-nb-ref-number="18" id="idea18" data-nb-words="28" data-nb-chars="166">„Kůň, koníček… můj koníček… je&nbsp;to&nbsp;možné? A&nbsp;jak je&nbsp;krásný, grošovatý… A&nbsp;moudré oči… vypadá, jako by&nbsp;byl rodný bratr naší kobylky Primavery, pamatuješ? Jak se&nbsp;jmenuje?“</span></p>
        <p class="chunk" data-nb-ref-number="19" data-nb-words="1" data-nb-chars="6"><span class="idea" data-nb-ref-number="19" id="idea19" data-nb-words="1" data-nb-chars="6">„Čao.“</span></p>
        <p class="chunk" data-nb-ref-number="20" data-nb-words="55" data-nb-chars="283"><span class="idea" data-nb-ref-number="20" id="idea20" data-nb-words="55" data-nb-chars="283">„Jakže? Čao? To&nbsp;je&nbsp;komické jméno, to&nbsp;je&nbsp;rozkošné? Čao! Opravdu, slyší na&nbsp;to! Čao, můj milý, zlatý Čao! A&nbsp;to&nbsp;se&nbsp;mně neřekne, že&nbsp;si&nbsp;mám vzít s&nbsp;sebou nějaký cukr! Je&nbsp;tu&nbsp;někdo, kdo by&nbsp;mi&nbsp;doskočil k&nbsp;hokynáři pro cukr? Vy, človíčku? Prosím vás: za&nbsp;deset krejcarů cukru a&nbsp;za&nbsp;pětník chleba!“</span></p>
        <p class="chunk" data-nb-ref-number="21" data-nb-words="26" data-nb-chars="144"><span class="idea" data-nb-ref-number="21" id="idea21" data-nb-words="26" data-nb-chars="144">Helena byla vzrušením celá bez sebe. Stájníci, kteří se&nbsp;sem pomalu slezli, přikyvovali jí, že&nbsp;je&nbsp;to&nbsp;pěkný koník a&nbsp;jak prý krásně jde pod sedlem.</span></p>
        <p class="chunk" data-nb-ref-number="22" data-nb-words="9" data-nb-chars="52"><span class="idea" data-nb-ref-number="22" id="idea22" data-nb-words="9" data-nb-chars="52">„Nemohla bych to&nbsp;zkusit? Je&nbsp;tu&nbsp;nějaké dámské sedlo?“</span></p>
        <p class="chunk" data-nb-ref-number="23" data-nb-words="41" data-nb-chars="255"><span class="idea" data-nb-ref-number="23" id="idea23" data-nb-words="41" data-nb-chars="255">Všecko tu&nbsp;bylo, opatřeno již Karasem, koňáci vyvedli Čaa, a&nbsp;když jej oblékli, vypadal pod novým, svítícím se&nbsp;postrojem velmi koketně. Helena měla jen kostýmek, ale to&nbsp;ji&nbsp;nemohlo zdržet. Karas jí&nbsp;pomohl nasednout, a&nbsp;Čao potřepav hlavou, klusal do&nbsp;jízdárny.</span></p>
        <p class="chunk" data-nb-ref-number="24" data-nb-words="179" data-nb-chars="1077"><span class="idea" data-nb-ref-number="24" id="idea24" data-nb-words="179" data-nb-chars="1077">Od&nbsp;toho dne putovala Helena Karasová denně do&nbsp;Bredovské ulice, kde už&nbsp;ji&nbsp;její Čao netrpělivě očekával. Byl to&nbsp;polokrevný hřebeček pěkného měkkého chodu a&nbsp;bystré inteligence, který brzo chápal, že&nbsp;jeho nová paní chce po&nbsp;něm všeliké kroky a&nbsp;obraty, kterým se&nbsp;neučil, ale které budí kolem pozornost a&nbsp;závist. Helena se&nbsp;do&nbsp;něho úplně zamilovala. Všechen volný čas strávila u&nbsp;něho a&nbsp;s&nbsp;ním. Za&nbsp;krásného počasí jezdila s&nbsp;ním do&nbsp;Stromovky, v&nbsp;nevlídných dnech jej cvičila v&nbsp;jízdárně. Jednou dvakrát za&nbsp;měsíc si&nbsp;i&nbsp;Karas vypůjčil koně a&nbsp;pak si&nbsp;vyjeli za&nbsp;město starým krásným stromořadím k&nbsp;Motolu nebo francouzskou silnicí k&nbsp;Chuchli nebo karlínskými ulicemi přes Libeň do&nbsp;Tróje. Oba si&nbsp;objevovali pražské okolí. Pro Helenu to&nbsp;byla jenom projížďka, ale Karas byl čím dál tím více zamilován do&nbsp;Prahy, o&nbsp;které slýchával tolik láskyplných slov a&nbsp;jejíž krásy nyní poznával i&nbsp;z&nbsp;málo známých vnějších pohledů. Nejednou, když z&nbsp;údolu vyjeli na&nbsp;vršek a&nbsp;před nimi se&nbsp;nenadále rozprostřelo zvlněné jezero pražských domů a&nbsp;chrámů, připomněl Heleně vyprávění rodičů, jak kdysi poprvé spatřili Cařihrad.</span></p>
        <p class="chunk" data-nb-ref-number="25" data-nb-words="250" data-nb-chars="1498"><span class="idea" data-nb-ref-number="25" id="idea25" data-nb-words="250" data-nb-chars="1498">Helena měla ráda tyto vyjížďky, ale mnohem raději byla se&nbsp;svým Čaem v&nbsp;jízdárně. Nesžila se&nbsp;s&nbsp;citovým světem svého muže v&nbsp;jeho domovině a&nbsp;nezajímala se&nbsp;příliš o&nbsp;to, co&nbsp;cestou uvidí. Pro ni&nbsp;podstatou všeho byla jízda sama o&nbsp;sobě, klus nebo cval, a&nbsp;po&nbsp;té&nbsp;stránce byly jí&nbsp;monotónní jezdecké cesty ve&nbsp;Stromovce vítanější než všechno ježdění terénem. Ale vrcholkem byla jí&nbsp;krasojízda a&nbsp;té&nbsp;se&nbsp;mohla oddávat jen v&nbsp;jízdárně. Tam si&nbsp;přišlo na&nbsp;své, co&nbsp;v&nbsp;ní&nbsp;bylo nejvášnivější; tam mohla zápasit s&nbsp;nevůlí a&nbsp;nechutí koně, přemáhat jeho strachy, rozohňovat jeho ctižádost. Tam měla náhradu za&nbsp;ztracenou manéž, tam se&nbsp;k&nbsp;ní&nbsp;vracelo ulétlé mládí, tam cítila svět svých rodičů a&nbsp;prarodičů. Vaškovi se&nbsp;příchodem do&nbsp;Prahy pojem domova mocně a&nbsp;slavně rozvinul, Heleně se&nbsp;smrskl jen na&nbsp;dvě smyčky jízdárny a&nbsp;na&nbsp;grošovatého Čaa. Vašek bezděky žil s&nbsp;celým životem metropole, Helena ožívala jen v&nbsp;sedle, když mohla zpracovávat hřebečka pro figury vysoké školy. Co&nbsp;jí&nbsp;byly všecky starosti i&nbsp;radosti Théâtre Variété Humberto proti tomu, když Čao začínal se&nbsp;učit piaffě, klusu na&nbsp;stojato, těžkému to&nbsp;cviku, v&nbsp;němž musela bleskurychle střídat podněty k&nbsp;vyběhnutí s&nbsp;podněty brzdícími, až&nbsp;rozkolébala zpěněné zvíře do&nbsp;rytmického pohybu na&nbsp;místě. Renvers, changement, španělský krok, passage, passade, všechno v&nbsp;různých tempech a&nbsp;na&nbsp;různou ruku, och, to&nbsp;jí&nbsp;vracelo krásné časy s&nbsp;tatínkem třímajícím obě šambriéry uprostřed manéže, s&nbsp;maminkou sledující kriticky její práci z&nbsp;první lóže a&nbsp;se&nbsp;starým Hansem čekajícím na&nbsp;koně u&nbsp;pisty.</span></p>
        <p class="chunk" data-nb-ref-number="26" data-nb-words="93" data-nb-chars="637"><span class="idea" data-nb-ref-number="26" id="idea26" data-nb-words="93" data-nb-chars="637">Do&nbsp;zemské jízdárny docházeli šlechtici a&nbsp;důstojníci, kteří brzo s&nbsp;obdivem sledovali štíhlou jezdkyni, která suverénně vnucovala svému koni umělé drezúrní kroky, jejichž technika jim zůstávala tajemstvím a&nbsp;záhadou. Ponenáhlu se&nbsp;kolem Heleny utvořil celý cerkl vášnivých zbožňovatelů jezdeckého umění, s&nbsp;nimiž mohla odborně hovořit o&nbsp;koních, postrojích, martingalu, drezúře a&nbsp;tisíci jiných věcech. Když tak stála loktem opřena o&nbsp;Čaa a&nbsp;debatovala s&nbsp;mladým Thurn-Taxisem nebo Lobkovicem o&nbsp;skocích přes irskou lavici, připadala si&nbsp;jako o&nbsp;přestávce v&nbsp;stájové předsíni Cirkusu Humberto v&nbsp;některém zcela velkém městě za&nbsp;doby jich největší slávy.</span></p>
        <p class="chunk" data-nb-ref-number="27" data-nb-words="190" data-nb-chars="1202"><span class="idea" data-nb-ref-number="27" id="idea27" data-nb-words="190" data-nb-chars="1202">Bylo to&nbsp;jako chvilkové záření ztracených rajských časů. Ale když se&nbsp;pak z&nbsp;blaha jízdárny ocitla náhle před třeštivým duněním vlaků a&nbsp;mezi oblaky černošedých dýmů svého karlínského bytu, když spatřila zase před okny ty&nbsp;beznadějně mrtvé kvádry viaduktu, na&nbsp;nichž znala už&nbsp;každou skvrnu a&nbsp;každé zvětrání, znovu ji&nbsp;zachvacoval melancholický stesk a&nbsp;trýznivá touha. Přestala sama hospodařit a&nbsp;odevzdala domácnost služce, jen aby si&nbsp;mohla co&nbsp;nejdéle prodloužit jezdecké a&nbsp;drezúrní požitky. Svalstvo jí&nbsp;tou houževnatou, tuhou prací ztvrdlo, něžný obličej dostal ostřejší rysy, v&nbsp;očích to&nbsp;hořelo sevřenou vůlí. Karas se&nbsp;radoval, že&nbsp;teď jí&nbsp;konečně uspořádal život zcela podle její libosti; a&nbsp;zatím se&nbsp;mu&nbsp;Helenka tím nebezpečněji ztrácela do&nbsp;svých snů a&nbsp;vidin. Kořínky, kterými byla její bytost pevně zasazena v&nbsp;dané skutečnosti, jeden po&nbsp;druhém odumíraly. Zmizel jí&nbsp;svět, v&nbsp;němž se&nbsp;narodila, v&nbsp;němž vyrostla a&nbsp;v&nbsp;němž cítila své předurčení. Do&nbsp;neznáma se&nbsp;propadlo, dílo, které budovali její rodiče a&nbsp;prarodiče; všechen lesk a&nbsp;prestiž Théâtre Variété Humberto jí&nbsp;nemohl nahradit Cirkus Humberto s&nbsp;jeho chudší, ale radostnější slávou. V&nbsp;cirkuse se&nbsp;mohla ustavičně vybíjet, ve&nbsp;varieté se&nbsp;stala jen pasívním divákem.</span></p>
        <p class="chunk" data-nb-ref-number="28" data-nb-words="114" data-nb-chars="685"><span class="idea" data-nb-ref-number="28" id="idea28" data-nb-words="114" data-nb-chars="685">V&nbsp;cirkuse byla spolupracovnicí svého muže, varieté však jí&nbsp;muže odtáhlo. Dělal věci, při nichž mu&nbsp;nijak nemohla pomáhat, a&nbsp;věci, s&nbsp;nimiž nechtěla mít nic společného. Ať&nbsp;si&nbsp;mluví s&nbsp;opovržením o&nbsp;ženštinách, které angažuje; nakonec se&nbsp;přece raduje z&nbsp;jejich úspěchů a&nbsp;přispívá k&nbsp;nim, jak může. A&nbsp;to&nbsp;Helena nepřenese přes srdce, aby s&nbsp;takovými mezinárodními děvkami zápasila o&nbsp;manžela, na&nbsp;to&nbsp;je&nbsp;příliš hrdá. Je&nbsp;to&nbsp;až&nbsp;k&nbsp;pláči, takto se&nbsp;cítit vyvržena ze&nbsp;všeho svého štěstí, přikována k&nbsp;neznámému městu, chycena do&nbsp;ponurého bytu jako do&nbsp;klece, kde div nepobíhá jako kdysi jejich lvi a&nbsp;tygři. Ale Berwitzové nepláčí, Berwitzové vzdorují, Berwitzové dovedou vždy být někde svými vlastními pány.</span></p>
        <p class="chunk" data-nb-ref-number="29" data-nb-words="116" data-nb-chars="669"><span class="idea" data-nb-ref-number="29" id="idea29" data-nb-words="116" data-nb-chars="669">Čao je&nbsp;krásný hřebeček a&nbsp;jeho existence stačí, aby Helena měla kde direktorovat. Když jsou sami dva spolu, je&nbsp;to&nbsp;pro ni&nbsp;znovu celý Cirkus Humberto. Čao klusá Královskou oborou a&nbsp;Heleně je, jako by&nbsp;opět jela přes Buxtehude v&nbsp;širý svět. Bohatí lidé si&nbsp;vydržují jezdecké koně, protože při jízdě se&nbsp;musí napjatě soustředit a&nbsp;zapomenou na&nbsp;všechno ostatní. Helena je&nbsp;tak znamenitá jezdkyně, že&nbsp;v&nbsp;sedle vůbec nemusí myslet na&nbsp;koně pod sebou. Soustředuje se, ale k&nbsp;snění. Čao je&nbsp;jako opium. A&nbsp;v&nbsp;obrázcích, které se&nbsp;při jízdě vynořují, objevuje se&nbsp;čím dál tím častěji půvabná snědá hlava s&nbsp;knírkem a&nbsp;zaznívá mazlivý tenorový hlas: „To jsem já, tvůj Paolo, Helenko, moje štěstí!“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_053.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>