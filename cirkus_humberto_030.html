<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XVI">
    <meta name="apple-mobile-web-app-capable" content="yes">
    <title>XVI</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./cirkus_humberto_029.html">
    <link rel="next" href="./cirkus_humberto_031.html">
    <meta name="nb-order" content="26">
    <link rel="self" href="cirkus_humberto_030.html">
    <meta name="nb-identifier" content="bass-cirkus-humberto-eec2993">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3239" data-nb-chars="18215">
    <nav role="doc-toc">
      <ul class="plain section">
        <li><a href="cirkus_humberto_005.html">ČÁST PRVNÍ</a>
          <ul class="plain">
            <li><a href="cirkus_humberto_006.html">I</a></li>
            <li><a href="cirkus_humberto_007.html">II</a></li>
            <li><a href="cirkus_humberto_008.html">III</a></li>
            <li><a href="cirkus_humberto_009.html">IV</a></li>
            <li><a href="cirkus_humberto_010.html">V</a></li>
            <li><a href="cirkus_humberto_011.html">VI</a></li>
            <li><a href="cirkus_humberto_012.html">VII</a></li>
            <li><a href="cirkus_humberto_013.html">VIII</a></li>
          </ul>
        </li>
        <li><a href="cirkus_humberto_014.html">ČÁST
            DRUHÁ</a>
          <ul class="plain">
            <li><a href="cirkus_humberto_015.html">I</a></li>
            <li><a href="cirkus_humberto_016.html">II</a></li>
            <li><a href="cirkus_humberto_017.html">III</a></li>
            <li><a href="cirkus_humberto_018.html">IV</a></li>
            <li><a href="cirkus_humberto_019.html">V</a></li>
            <li><a href="cirkus_humberto_020.html">VI</a></li>
            <li><a href="cirkus_humberto_021.html">VII</a></li>
            <li><a href="cirkus_humberto_022.html">VIII</a></li>
            <li><a href="cirkus_humberto_023.html">IX</a></li>
            <li><a href="cirkus_humberto_024.html">X</a></li>
            <li><a href="cirkus_humberto_025.html">XI</a></li>
            <li><a href="cirkus_humberto_026.html">XII</a></li>
            <li><a href="cirkus_humberto_027.html">XIII</a></li>
            <li><a href="cirkus_humberto_028.html">XIV</a></li>
            <li><a href="cirkus_humberto_029.html">XV</a></li>
            <li><a href="cirkus_humberto_030.html">XVI</a></li>
          </ul>
        </li>
        <li><a href="cirkus_humberto_031.html">ČÁST
            TŘETÍ</a>
          <ul class="plain">
            <li><a href="cirkus_humberto_032.html">I</a></li>
            <li><a href="cirkus_humberto_033.html">II</a></li>
            <li><a href="cirkus_humberto_034.html">III</a></li>
            <li><a href="cirkus_humberto_035.html">IV</a></li>
            <li><a href="cirkus_humberto_036.html">V</a></li>
            <li><a href="cirkus_humberto_037.html">VI</a></li>
            <li><a href="cirkus_humberto_038.html">VII</a></li>
            <li><a href="cirkus_humberto_039.html">VIII</a></li>
            <li><a href="cirkus_humberto_040.html">IX</a></li>
            <li><a href="cirkus_humberto_041.html">X</a></li>
            <li><a href="cirkus_humberto_042.html">XI</a></li>
            <li><a href="cirkus_humberto_043.html">XII</a></li>
            <li><a href="cirkus_humberto_044.html">XIII</a></li>
            <li><a href="cirkus_humberto_045.html">XIV</a></li>
          </ul>
        </li>
        <li><a href="cirkus_humberto_046.html">ČÁST
            ČTVRTÁ</a>
          <ul class="plain">
            <li><a href="cirkus_humberto_047.html">I</a></li>
            <li><a href="cirkus_humberto_048.html">II</a></li>
            <li><a href="cirkus_humberto_049.html">III</a></li>
            <li><a href="cirkus_humberto_050.html">IV</a></li>
            <li><a href="cirkus_humberto_051.html">V</a></li>
            <li><a href="cirkus_humberto_052.html">VI</a></li>
            <li><a href="cirkus_humberto_053.html">VII</a></li>
            <li><a href="cirkus_humberto_054.html">VIII</a></li>
            <li><a href="cirkus_humberto_055.html">IX</a></li>
            <li><a href="cirkus_humberto_056.html">X</a></li>
            <li><a href="cirkus_humberto_057.html">XI</a></li>
            <li><a href="cirkus_humberto_058.html">XII</a></li>
            <li><a href="cirkus_humberto_059.html">XIII</a></li>
            <li><a href="cirkus_humberto_060.html">XIV</a></li>
            <li><a href="cirkus_humberto_061.html">XV</a></li>
          </ul>
        </li>
        <li><a href="cirkus_humberto_062.html">Poznámky pod čarou</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_029.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XVI</span></h1>
        <section>
          <p class="chunk" data-nb-ref-number="2" data-nb-words="246" data-nb-chars="1400"><span class="idea" data-nb-ref-number="2" id="idea2" data-nb-words="246" data-nb-chars="1400">Berwitz byl po&nbsp;tom vyjednávání v&nbsp;znamenité náladě a&nbsp;toho užil Karas, že&nbsp;z&nbsp;něho vymámil neslýchanou věc: pětidenní dovolenou pro sebe i&nbsp;pro Vaška. Položil ji&nbsp;do&nbsp;mrtvého týdnu mezi vánocemi a&nbsp;Novým rokem, a&nbsp;Berwitz přikývl. Odjeli v&nbsp;noci po&nbsp;svatém Štěpánu, poprvé v&nbsp;životě vlakem. Z&nbsp;Prahy museli ještě po&nbsp;staru, vozem, ale i&nbsp;tu&nbsp;si&nbsp;mohl Karas dovolit nebývalý přepych, jeli do&nbsp;Budějovic poštovským kočárem. Čím více se&nbsp;jim rodné hory blížily, tím byl Karas více rozechvěn. Všecek zjihl a&nbsp;změkl; vždyť do&nbsp;této návštěvy skládal už&nbsp;dva roky tolik nadějí, že&nbsp;ona rozhodne o&nbsp;Vaškově osudu. Těžko, přetěžko je&nbsp;prostému člověku činit tak závažná rozhodnutí. Svědomí je&nbsp;poplašeno a&nbsp;rozum nestačí. Lidé kolem radí, hodní lidé snad, ale odpovědnosti ti&nbsp;z&nbsp;beder neuberou; nad synkem stojíš jen ty&nbsp;a&nbsp;ta&nbsp;mrtvá. A&nbsp;je-li kdo, komu ještě přísluší slovíčko rozhodné, je&nbsp;to&nbsp;jistě jen rodná vesnice. Ta&nbsp;má&nbsp;právem domova nárok na&nbsp;všecky. Všichni jsme se&nbsp;tam narodili, všichni tam patříme, a&nbsp;to&nbsp;nikoli jen úřední cedulí. Vesnické společenství nás vychovalo stejně jako sama máma; věru, že&nbsp;si&nbsp;pak může činit na&nbsp;nás nárok. A&nbsp;Karas ten nárok uznává a&nbsp;ctí; vždyť, bože můj, je&nbsp;to&nbsp;i&nbsp;úleva, že&nbsp;máš za&nbsp;sebou celou tu&nbsp;obec strýců a&nbsp;tet, která ti&nbsp;poradí, když jsi na&nbsp;rozpacích, a&nbsp;okřikne tě, když děláš hloupost. Člověk je&nbsp;hned sám sebou jistější; myslel jsem to&nbsp;dobře, ale ves byla proti tomu, chválabohu, člověk ví, jak se&nbsp;zařídit.</span></p>
          <p class="chunk" data-nb-ref-number="3" data-nb-words="79" data-nb-chars="417"><span class="idea" data-nb-ref-number="3" id="idea3" data-nb-words="79" data-nb-chars="417">To&nbsp;je&nbsp;celý Karas: tichý, myslivý, houževnatý v&nbsp;práci, ale závislý na&nbsp;jiných, když jde o&nbsp;rozhodování. A&nbsp;hlavně je&nbsp;mu&nbsp;proti srsti vybočit nějak z&nbsp;řádu. Jakživ nebyl tak šťasten a&nbsp;spokojen jako ta&nbsp;dvě léta u&nbsp;cirkusu, ale přiznat si&nbsp;to, to&nbsp;by&nbsp;už&nbsp;považoval za&nbsp;hřích. Pořád na&nbsp;něm leží pomyšlení, že&nbsp;to&nbsp;nemělo být a&nbsp;že&nbsp;mu&nbsp;to&nbsp;doma neschválí. A&nbsp;domnívá se, že&nbsp;to&nbsp;postačí, aby to&nbsp;Vaška odvrátilo od&nbsp;svůdné, ale nevhodné dráhy.</span></p>
          <p class="chunk" data-nb-ref-number="4" data-nb-words="93" data-nb-chars="541"><span class="idea" data-nb-ref-number="4" id="idea4" data-nb-words="93" data-nb-chars="541">Tu&nbsp;tedy si&nbsp;šlapou domů pro rozhodnutí. Je&nbsp;tu&nbsp;všude plno sněhu, slabší stromy v&nbsp;lese se&nbsp;pod ním ohýbají a&nbsp;ticho je&nbsp;a&nbsp;tak svátostné, jako když jdeš ke&nbsp;zpovědi. A&nbsp;tuhle ještě pár kroků, heleď, Vašíčku, tuhle je&nbsp;Horní Sněžná… Bláhovo chalupa, Cerhovo, Šemberovo stodola, farářova zahrada, chumel střech a&nbsp;černého stromoví a&nbsp;kostel. Pánubohu budiž poděkováno, že&nbsp;jsme zdrávi došli. Hele, Cerha má&nbsp;na&nbsp;chalupě nový kryt a&nbsp;Bláha má&nbsp;větší chlívky. Ale teď není kdy na&nbsp;světskou zvědavost, teď musíme nejdřív tuhle nahoru, do&nbsp;té&nbsp;stráňky, k&nbsp;těm topolům.</span></p>
          <p class="chunk" data-nb-ref-number="5" data-nb-words="118" data-nb-chars="676"><span class="idea" data-nb-ref-number="5" id="idea5" data-nb-words="118" data-nb-chars="676">Tadyhle vpravo to&nbsp;je, Vašíčku, poslední hrob; a&nbsp;koukej, už&nbsp;není poslední, tři ještě umřeli, co&nbsp;jsme tu&nbsp;nebyli. A&nbsp;lerpánek se&nbsp;ujal, povyrostl. Pozdrav pánbůh, Márinko, tak nás tady máš. Udělej mamince křížek na&nbsp;hrobeček. Klekneme si, Vašíčku, třebaže do&nbsp;sněhu. Otče náš… Zdrávas Maria… Tak jsem ti&nbsp;ho, Márinko, ve&nbsp;zdraví přived, hoch je&nbsp;to&nbsp;hodný a&nbsp;přičinlivý, slůvka bych nemohl proti němu přiložit. Ale teď, prosím tě&nbsp;pěkně, musíš mi&nbsp;být ku&nbsp;pomoci, co&nbsp;s&nbsp;ním dál. Já&nbsp;udělám všecko pro jeho dobro, jenom mi, prosím tě, ve&nbsp;vsi naznač, co&nbsp;to&nbsp;má&nbsp;být. A&nbsp;doprovázej ho&nbsp;dál, Márinko, svojí ochranou, je&nbsp;to&nbsp;přec tvoje dítě, požehnaná jsi mezi ženami, požehnaný plod života tvého, amen.</span></p>
          <p class="chunk" data-nb-ref-number="6" data-nb-words="33" data-nb-chars="177"><span class="idea" data-nb-ref-number="6" id="idea6" data-nb-words="33" data-nb-chars="177">„Tak, Vašíčku, tři křížky na&nbsp;hrob. Maminka to&nbsp;tu&nbsp;má&nbsp;hezké, viď. Takové ticho. Nu&nbsp;tak, otři si&nbsp;slzy. Půjdeme tudy mezi topoly ke&nbsp;vsi. Čípak to&nbsp;pes tak štěká? Není to&nbsp;Opoleckých?“</span></p>
          <p class="chunk" data-nb-ref-number="7" data-nb-words="11" data-nb-chars="62"><span class="idea" data-nb-ref-number="7" id="idea7" data-nb-words="11" data-nb-chars="62">„Ne, táto, to&nbsp;je&nbsp;Cerhovo Vořech, určitě je&nbsp;to&nbsp;Cerhovo Vořech!“</span></p>
          <p class="chunk" data-nb-ref-number="8" data-nb-words="25" data-nb-chars="145"><span class="idea" data-nb-ref-number="8" id="idea8" data-nb-words="25" data-nb-chars="145">„Že by&nbsp;nás cítil? A&nbsp;tamhle nás už&nbsp;někdo vyhlíží. Kterýpak to&nbsp;je? Ale ovšem, Krčmaříkovo děrek, bodejť, tomu aby něco ušlo. Pozdrav pámbů, děrku!“</span></p>
          <p class="chunk" data-nb-ref-number="9" data-nb-words="436" data-nb-chars="2435"><span class="idea" data-nb-ref-number="9" id="idea9" data-nb-words="436" data-nb-chars="2435">„Dejšto – a&nbsp;murdije, heleme se, Karasovo Anton, hdepá se&nbsp;tu, člojíčku, bereš, dyk tys tu, propánajána, nebyl jak vod kočičího moru! Tudlej sme zrouna s&nbsp;Vaškem Zelenkovo vo&nbsp;tobě hovořili, esli siš eště moredudy žívej anebo si&nbsp;zatřepal bačkorama a&nbsp;kudá tě&nbsp;čerti noší. Nú&nbsp;tak, pěkně vítám, pěkně vítám, zdrávi se&nbsp;vrátili. A&nbsp;co&nbsp;ten tvůj legrut, ani ti&nbsp;kór moc nevyrost, ale chlapák je, můrdije, ten by&nbsp;už&nbsp;mejknul parezem, co, Vašíčku? A&nbsp;já&nbsp;pořád, odkud vy&nbsp;to&nbsp;tudyto, – dyk vy, můrdije, ze&nbsp;řbitova, ovšemž, ovšemž, vod Márinky, japané. Tak ty&nbsp;na&nbsp;ni&nbsp;eště pořád pamatuješ, nu, to&nbsp;siš řádnej mandžel, Antone, to&nbsp;se&nbsp;ti&nbsp;nedá popřít, mandželka je&nbsp;holt mandželka, i&nbsp;když je&nbsp;morcdudy pod drnem. Což, japa se&nbsp;ti&nbsp;to&nbsp;fur hospodaří bez ní, bez ženský? Inu, můrdije, že&nbsp;se&nbsp;tak ptám, šak si&nbsp;to&nbsp;můžu domyšlet, kerak něco nejni, tak to&nbsp;holt chybí, to&nbsp;je&nbsp;jednou istotná věc. Nú&nbsp;a&nbsp;pote dál, ať&nbsp;tu&nbsp;nestojíme jako tři turecký svatý na&nbsp;mrazině, fučí to&nbsp;dneska, potfora, to&nbsp;se&nbsp;na&nbsp;Štěpána votočil vítr a&nbsp;tuť je&nbsp;nejlepči zalízt na&nbsp;láfčijku u&nbsp;pece. Ale můrdije, lidičky, dyk vy&nbsp;ani k&nbsp;těm vašim nejčko nemužete, dyk voni táhli vobá po&nbsp;poledná s&nbsp;dílem, no&nbsp;toceví, tu&nbsp;na&nbsp;německou stranu, vopálky vezli, vokříny, hrabice a&nbsp;tak šelicos, to&nbsp;voni nepřídou dřív než tak k&nbsp;vůsmej. Jak se&nbsp;jim daří? No&nbsp;to&nbsp;víš, Antone, vono se&nbsp;i&nbsp;na&nbsp;malým mlátku za&nbsp;rok něco vymlátí, a&nbsp;kerak neteče, tak aspoň ukapává. Jenže to&nbsp;holt dá, můrdije, starosti, no&nbsp;japané, von zničehožnic z&nbsp;pětníku šesták nenaroste, to&nbsp;je&nbsp;jednou istotná věc. Ale taghle, to&nbsp;voni kozu mají a&nbsp;kerási kvíčala jim taky na&nbsp;krmníku prozpěvuje, tak vono se&nbsp;to&nbsp;živobytí už&nbsp;nějak sešejtrokuje. Nú&nbsp;a&nbsp;co&nbsp;ty&nbsp;nejčko, nejčko by, můrdije, bylo nejlepší jít zrouna do&nbsp;hospody, tuná k&nbsp;Novotnejm, ty&nbsp;mají pořád vodzandáno. Ale můrdije, di&nbsp;mi&nbsp;do&nbsp;hajzlu, snad by&nbsp;ses neupejpal, cirgusák a&nbsp;bude se&nbsp;bát píva. Jen pod, Vašek si&nbsp;může vodskočit třebas k&nbsp;hořejším Cikhartojc, Cikhartovo Jirka bude valit voči, můrdije. A&nbsp;strejčkovi, Vašku, jako Jirkovo tátovi, vyřid, aby přišel k&nbsp;Novotnejm na&nbsp;pívo, že&nbsp;sme tam s&nbsp;tvojím tátou. Pozdrav pámbu, Novotná, koukejte, žencká, jakýho vám vedu hosta, můrdije, Karasovo Anton, cirgusák, no&nbsp;jo, je&nbsp;to&nbsp;von, dite do&nbsp;hajzlu, copá ste ho&nbsp;hned nepoznala, dyk von je&nbsp;fur tak tlustej jako sedlák pod kolenama. Tak nám nalejte dva čbánky, ať&nbsp;se&nbsp;můžeme, můrdije, přivítat. Tudle máš seslík, Anton, a&nbsp;udělej si, můrdije, komót. Tak na&nbsp;tvý zdraví, chlapče, ani nevíš, jak sem rád, že&nbsp;tě&nbsp;zas vidim, žes tam nezheb.“</span></p>
          <p class="chunk" data-nb-ref-number="10" data-nb-words="16" data-nb-chars="103"><span class="idea" data-nb-ref-number="10" id="idea10" data-nb-words="16" data-nb-chars="103">Teprve napití přervalo hubatému Krčmáříkovo děrkovi řeč. Ale sotva se&nbsp;nalapal vzduchu, už&nbsp;mu&nbsp;zase jela:</span></p>
          <p class="chunk" data-nb-ref-number="11" data-nb-words="186" data-nb-chars="1056"><span class="idea" data-nb-ref-number="11" id="idea11" data-nb-words="186" data-nb-chars="1056">„Vy, Novotná, povidám, žencká, pošlite někoho po&nbsp;vsi, do&nbsp;Zelenkovo chalupy a&nbsp;do&nbsp;Cerhovo a&nbsp;k&nbsp;Vopoleckejm a&nbsp;k&nbsp;Padovcojc a&nbsp;vůbec, co&nbsp;kde je&nbsp;zednickýho, že&nbsp;jim zkazuju, ajť sem hned přídou, že&nbsp;je&nbsp;tu&nbsp;host. Co&nbsp;povídáte? Ale dite do&nbsp;hajzlu, žencká, povidám, pošlite ke&nbsp;všem vyjmac sedláky, sedlák nám, můrdije, může políbit šos a&nbsp;zeptat se&nbsp;wos, my&nbsp;tu&nbsp;chcem bejt sví. Šak voni přiběhnou šicí, bodej by&nbsp;né, takovej zedník se&nbsp;eště nenarodil, aby nepřiběh, dyž bečka zvolá. Tak co, Antone, cirgusáku, povídej, jakýpa sou ty&nbsp;cirgusačky, můrdije, mají to&nbsp;prej bejt tuze mámivý žencký, až&nbsp;prej uhrančivý, krucinál, můrdije, to&nbsp;sis užil, co, inu jo, kerak je&nbsp;žencká mrcha, tak je&nbsp;holt řádná potfora, to&nbsp;je&nbsp;jednou istotná věc, to&nbsp;se&nbsp;holt nedá převorat, ale kerak má&nbsp;člověk babu, nú, to&nbsp;si&nbsp;holt muší nechat zajít laskominy, můrdije, nad kravincem se&nbsp;muškátu nedočucháš. Jó, pane, taková cirgusačka… nú, jářku, kerak něco nejni, tak to&nbsp;holt chybí, to&nbsp;sou těžký věce, ale s&nbsp;tím mým sakramentem, to&nbsp;je&nbsp;marný, kerak je&nbsp;něčeho moc, tak je&nbsp;toho příliš, to&nbsp;je&nbsp;jednou istotná věc…“</span></p>
          <p class="chunk" data-nb-ref-number="12" data-nb-words="22" data-nb-chars="135"><span class="idea" data-nb-ref-number="12" id="idea12" data-nb-words="22" data-nb-chars="135">„Počkejte, děrku,“ přerušil ho&nbsp;konečně Karas, „mě zajímá hlavně jedno: kerak vy&nbsp;víte, že&nbsp;jsem s&nbsp;Vaškem u&nbsp;cirkusu? Žádnému jsem nepsal…“</span></p>
          <p class="chunk" data-nb-ref-number="13" data-nb-words="41" data-nb-chars="243"><span class="idea" data-nb-ref-number="13" id="idea13" data-nb-words="41" data-nb-chars="243">„Ale můrdije, dyk to&nbsp;tenkrát přinesli Milnerovi kluci, toceví, přijeli po&nbsp;apoštolským koni, vyzáblí jako suchá káně a&nbsp;peněz měli jako žába chlupů. Ale šicí vykládali, copá prej Karas, ten to&nbsp;navlík, my&nbsp;chodili po&nbsp;muzice a&nbsp;von se&nbsp;chyt cirgusu…“</span></p>
          <p class="chunk" data-nb-ref-number="14" data-nb-words="7" data-nb-chars="37"><span class="idea" data-nb-ref-number="14" id="idea14" data-nb-words="7" data-nb-chars="37">„Ale vždyť já&nbsp;se&nbsp;se&nbsp;žádným nesetkal!“</span></p>
          <p class="chunk" data-nb-ref-number="15" data-nb-words="51" data-nb-chars="266"><span class="idea" data-nb-ref-number="15" id="idea15" data-nb-words="51" data-nb-chars="266">„Nú, mušeli ti&nbsp;ňák na&nbsp;to&nbsp;kápnout, můrdije, sami si&nbsp;to&nbsp;nevymyšleli, dyž to&nbsp;byla pravda. Dyk my&nbsp;tu&nbsp;celou zimu vo&nbsp;tom mluvili, kerak je&nbsp;zednický dílo v&nbsp;hajzlu a&nbsp;kerak si&nbsp;se&nbsp;chlapácky zavopatřil. Nú, a&nbsp;dyž mrklo jaro, kluci se&nbsp;zvedli a&nbsp;místo na&nbsp;stavbu marš za&nbsp;cirgusem…“</span></p>
          <p class="chunk" data-nb-ref-number="16" data-nb-words="11" data-nb-chars="66"><span class="idea" data-nb-ref-number="16" id="idea16" data-nb-words="11" data-nb-chars="66">„Co to&nbsp;povídáte, děrku?“ vykřikl Karas a&nbsp;chytil Krčmáříka za&nbsp;ruku.</span></p>
          <p class="chunk" data-nb-ref-number="17" data-nb-words="115" data-nb-chars="630"><span class="idea" data-nb-ref-number="17" id="idea17" data-nb-words="115" data-nb-chars="630">„Nú, co&nbsp;bych povidal, tak to&nbsp;povídám, můrdije, kerak to&nbsp;bylo, parta se&nbsp;rozešla po&nbsp;cirgusech, protože žádnej tak velkej nenašli, aby tam mohli jít šicí. Nú&nbsp;a&nbsp;tak tam zvostali od&nbsp;jara do&nbsp;zimy, taghle začátkem listopádu se&nbsp;to&nbsp;zas tady šecko slezlo, a&nbsp;můrdije, to&nbsp;bylo vyprávění, co&nbsp;hde a&nbsp;jak, jaký hde byly cirgusačky a&nbsp;tentonc, dyk můrdije vod nich já&nbsp;to&nbsp;šecko vo&nbsp;těch cirgusačkách vim, hdepá bych já&nbsp;na&nbsp;to&nbsp;přišel, jaký sou to&nbsp;žencký k&nbsp;tělu, nú&nbsp;napovídali toho, že&nbsp;bys to&nbsp;na&nbsp;volovo kůži nesepsal, a&nbsp;šicí jako jedna litanie, ten Karasovo Anton, to&nbsp;je&nbsp;hlava, ten měl fíštróny, můrdije, tomu prej by&nbsp;měla vobec postavit pamětní sloup…“</span></p>
          <p class="chunk" data-nb-ref-number="18" data-nb-words="5" data-nb-chars="35"><span class="idea" data-nb-ref-number="18" id="idea18" data-nb-words="5" data-nb-chars="35">„Můrdije, děrku, copá to&nbsp;drmolíte?“</span></p>
          <p class="chunk" data-nb-ref-number="19" data-nb-words="32" data-nb-chars="174"><span class="idea" data-nb-ref-number="19" id="idea19" data-nb-words="32" data-nb-chars="174">„Šak je&nbsp;to&nbsp;jednou istotná věc, Anton, dyk ty&nbsp;siš jako zachránce celý vsi, dobroděj ve&nbsp;hladu, ináč tu&nbsp;vo&nbsp;tobě nejčko neni řeč, než že&nbsp;tys vokázal lidem, kerak najít živobytí…“</span></p>
          <p class="chunk" data-nb-ref-number="20" data-nb-words="6" data-nb-chars="28"><span class="idea" data-nb-ref-number="20" id="idea20" data-nb-words="6" data-nb-chars="28">„A oni šli potom k&nbsp;cirkusu?“</span></p>
          <p class="chunk" data-nb-ref-number="21" data-nb-words="31" data-nb-chars="214"><span class="idea" data-nb-ref-number="21" id="idea21" data-nb-words="31" data-nb-chars="214">„Šicí, Anton, šicí, morcdudy, můrdije, jako jeden muž, Cerha, Zelenka, Opolecký, Cikhart, Padovec, náš Franta, dolní Bláha, nú, povídám, šicí, kam koukneš, samej cirgusák, hdepá zedničina, ta&nbsp;je&nbsp;v&nbsp;hajzlu, povídám…“</span></p>
          <p class="chunk" data-nb-ref-number="22" data-nb-words="10" data-nb-chars="63"><span class="idea" data-nb-ref-number="22" id="idea22" data-nb-words="10" data-nb-chars="63">„A co&nbsp;Milner, partafír?“ vykřikl Karas v&nbsp;údivu téměř bolestném.</span></p>
          <p class="chunk" data-nb-ref-number="23" data-nb-words="176" data-nb-chars="943"><span class="idea" data-nb-ref-number="23" id="idea23" data-nb-words="176" data-nb-chars="943">„Milner? I&nbsp;di&nbsp;mi&nbsp;s&nbsp;ním do&nbsp;hajzlu, jakýpa paltafír, Milner je&nbsp;vůl jako my&nbsp;šicí. Kerak něco běží, tak to&nbsp;holt de, to&nbsp;je&nbsp;jednou istotná věc, ale kerak to&nbsp;stojí, jó, kamaráde, nejčko ukaž, co&nbsp;umí paltafír! Ale Milner, hdepá, to&nbsp;najednou nebyl ani k&nbsp;řeči, ani k&nbsp;seči, až&nbsp;přišli na&nbsp;něho ten Cikhartovo a&nbsp;ten Bláhovo a&nbsp;prej, tak co, Milnere, dyž siš paltafír, můrdije, máme si&nbsp;věchtem zastrčit díru nebo prej co? Tak dyž nevíš co, Milnere, tak my&nbsp;ti&nbsp;to, můrdije, povíme, pudem k&nbsp;cirgusu jako Karasovo Anton, tam je&nbsp;eště fur práce přes leto vodzandaná. Nú&nbsp;a&nbsp;von, jako Milner, povídá, nú, můrdije, tocevi, vono to&nbsp;nemá krunt, ale máme chodit po&nbsp;hraní, tak ať&nbsp;to&nbsp;prej raděj máme istý. Můrdije, jakejpa je&nbsp;to&nbsp;paltafír, ten k&nbsp;tomu přišel jako valach ke&nbsp;říběti; tocevi, kerak je&nbsp;cesta proražená, tu&nbsp;holt jí&nbsp;i&nbsp;vůl projde, ale vyčíhnout to&nbsp;hned zprvku, hdá neviš kudy kam, abys nevlít do&nbsp;lokáče, to&nbsp;muši mít jeden v&nbsp;hlavě roužnuto, to&nbsp;je&nbsp;jednou istotná věc…“</span></p>
          <p class="chunk" data-nb-ref-number="24" data-nb-words="179" data-nb-chars="1028"><span class="idea" data-nb-ref-number="24" id="idea24" data-nb-words="179" data-nb-chars="1028">Karas už&nbsp;žvavého děrka ani neposlouchal. Ruce mu&nbsp;klesly. Tohle je&nbsp;tedy vytoužená odpověď rodné vsi, to&nbsp;je&nbsp;tedy ta&nbsp;spása, v&nbsp;kterou doufal, že&nbsp;ho&nbsp;vytrhne, že&nbsp;ho&nbsp;vyrve z&nbsp;toho toulavého kočování! Tady čekal posilu ve&nbsp;svém vnitřním odboji proti cirkusu, a&nbsp;zatím celá ves se&nbsp;dala na&nbsp;tenťáctví, zradili jeho svědomí, vpadli mu&nbsp;do&nbsp;zad, prodali ho&nbsp;a&nbsp;zaskočili. A&nbsp;ani se&nbsp;nemůže s&nbsp;tou bláznivou myšlenkou řádně vyrovnat, už&nbsp;jsou tu, jeden za&nbsp;druhým, Vašek, Jirka, dolní Franta, horní Franta, kamarádi dobří, už&nbsp;ho&nbsp;vítají a&nbsp;objímají a&nbsp;popleskávají a&nbsp;už&nbsp;mu&nbsp;připíjejí a&nbsp;už&nbsp;ho&nbsp;vychvalují a&nbsp;oslavují – morcsecdudykrajchimllaudondonrvetr, že&nbsp;by&nbsp;to&nbsp;bylo všecko správně a&nbsp;v&nbsp;pořádku? Šenkovna hlučí jako o&nbsp;trhu, jeden přes druhého se&nbsp;chlubí, kde se&nbsp;uchytil, ti&nbsp;dva jsou u&nbsp;Kranze, ten jezdí s&nbsp;Golowetzkým, ten je&nbsp;u&nbsp;Cirkusu National a&nbsp;ten zase dělá kočího v&nbsp;menažérii. A&nbsp;všici radostní a&nbsp;veselí, to&nbsp;že&nbsp;je&nbsp;život, ségle, lanka, runtovky, ženský, i&nbsp;zatroubit si&nbsp;člověk může, a&nbsp;to&nbsp;všechno jsi způsobil ty, Antone, Toníku, Tondo, ty&nbsp;kluku chytrá Karasovo!</span></p>
          <p class="chunk" data-nb-ref-number="25" data-nb-words="262" data-nb-chars="1425"><span class="idea" data-nb-ref-number="25" id="idea25" data-nb-words="262" data-nb-chars="1425">Je&nbsp;tím vším zprvu jako zavalen, pořád se&nbsp;mu&nbsp;v&nbsp;hlavě ozývá Krčmáříkovo „kerak je&nbsp;toho moc, tak je&nbsp;toho příliš“, ale nic platno, lichotí mu&nbsp;ta&nbsp;netušená oslava, natahuje se&nbsp;a&nbsp;nafukuje, dělá starého, okřikuje cucáky a&nbsp;zase si&nbsp;přicvakává džbánkem s&nbsp;ostatními. Ponenáhlu jako by&nbsp;se&nbsp;všecka tíže, co&nbsp;na&nbsp;něm ležela, rozplynula, sladko je&nbsp;mu&nbsp;a&nbsp;veselo, teď by&nbsp;se&nbsp;sám nejraději znovu se&nbsp;všemi objímal za&nbsp;to, že&nbsp;mu&nbsp;tak ulevili v&nbsp;jeho starostech. A&nbsp;Vašíček přibíhá a&nbsp;je&nbsp;všecek rozzářen, jak prý to&nbsp;klukům ukázal, že&nbsp;všichni čubrněli na&nbsp;jeho tric-trac a&nbsp;na&nbsp;opičí skok a&nbsp;na&nbsp;salto. A&nbsp;pak přichází do&nbsp;hospody i&nbsp;sestra Karolína, zrovna se&nbsp;vrátila s&nbsp;mužem a&nbsp;slyšela, kdo to&nbsp;nenadále přijel. Ti&nbsp;si&nbsp;ho&nbsp;pak s&nbsp;Vaškem odvádějí domů k&nbsp;večeři a&nbsp;v&nbsp;té&nbsp;jejich chudé kuchyni se&nbsp;dovršuje vnitřní Karasova přeměna. Oba ti&nbsp;udření lidé, švagr i&nbsp;sestra, zpívají mu&nbsp;až&nbsp;do&nbsp;aleluja, jaké udělal štěstí, že&nbsp;to&nbsp;u&nbsp;toho cirkusu vzal, jaká je&nbsp;teď v&nbsp;horách bída a&nbsp;jak je&nbsp;zle i&nbsp;s&nbsp;celou zedničinou. Pámbů s&nbsp;námi, kde by&nbsp;se&nbsp;teď octly všecky rodiny, kdyby mladí tátové se&nbsp;nebyli chytli Karasova příkladu a&nbsp;nepřinesli na&nbsp;podzim nějakou tu&nbsp;naspořenou stovku. Všichni tu&nbsp;krom sedláků musí nějak ven, i&nbsp;oni sami běhají aspoň po&nbsp;kraji se&nbsp;zbožím, které táta vyřeže; a&nbsp;kolikrát si&nbsp;už&nbsp;při tom povzdychli, jaká je&nbsp;to&nbsp;dřina úmorná a&nbsp;nevděčná. Z&nbsp;jejich nářků a&nbsp;stýskání vidí Karas, jak trudně by&nbsp;se&nbsp;doma protloukal, a&nbsp;bezstarostný život na&nbsp;kolech mu&nbsp;připadá proti tomu jako hotový ráj.</span></p>
          <p class="chunk" data-nb-ref-number="26" data-nb-words="173" data-nb-chars="922"><span class="idea" data-nb-ref-number="26" id="idea26" data-nb-words="173" data-nb-chars="922">Dost pozdě jdou toho večera spát, dlouho trvalo, než se&nbsp;ze&nbsp;všeho vypovídali. A&nbsp;když teď leží Karas v&nbsp;sekničce pod těžkými, studenými duchnami, urovná se&nbsp;mu&nbsp;to&nbsp;v&nbsp;hlavě už&nbsp;docela určitě: poprosil Márinku, aby mu&nbsp;dala ve&nbsp;vsi znamení, a&nbsp;dostalo se&nbsp;mu&nbsp;ho&nbsp;na&nbsp;každém kroku. Od&nbsp;děrka Krčmáříka, od&nbsp;rodáků a&nbsp;vrstevníků, od&nbsp;dětí ve&nbsp;vsi, od&nbsp;vlastní rodiny: dobřes udělal, že&nbsp;ses chytil práce, hanba to&nbsp;není, nijak ses z&nbsp;rodné vsi nevyvrhl. Nemůžeme-li se&nbsp;tu&nbsp;uživit, musíme ven, do&nbsp;světa, do&nbsp;zápasu, to&nbsp;jinak nejde, nesmíme tu&nbsp;přece uhynout nouzí a&nbsp;bídou. A&nbsp;jde jen o&nbsp;to, zůstat si&nbsp;i&nbsp;tam tak věrný, neztratit se&nbsp;v&nbsp;tom velkém rejdišti, vracet se&nbsp;ke&nbsp;svým a&nbsp;pak jim prospívat. Ano, takhle nějak to&nbsp;je; a&nbsp;Vašíček tedy půjde dál a&nbsp;výš než jeho táta, to&nbsp;už&nbsp;je&nbsp;jisto, a&nbsp;dá&nbsp;pánbůh, že&nbsp;taky nezapomene na&nbsp;hnízdo, z&nbsp;něhož se&nbsp;rozletěl. A&nbsp;to&nbsp;tedy je&nbsp;ta&nbsp;odpověď, kterou mu&nbsp;připravila Márinka. Zaplať ti&nbsp;to, holka, pánbůh, je&nbsp;tedy rozhodnuto, amen.</span></p>
          <p class="chunk" data-nb-ref-number="27" data-nb-words="159" data-nb-chars="832"><span class="idea" data-nb-ref-number="27" id="idea27" data-nb-words="159" data-nb-chars="832">Nazítří má&nbsp;Karas na&nbsp;celý den co&nbsp;kutit ve&nbsp;vlastní chalupě. Je&nbsp;trochu dojat, když ji&nbsp;odemyká a&nbsp;když vstupuje do&nbsp;seknice, která byla kus jeho života. Ale city sem, city tam, tu&nbsp;je&nbsp;hlavně plno prachu a&nbsp;pavučin a&nbsp;tamhle zdá se&nbsp;trochu zatéká a&nbsp;bude se&nbsp;nutno kouknout na&nbsp;střechu. Nu, však se&nbsp;do&nbsp;toho s&nbsp;Vaškem pustí a&nbsp;do&nbsp;odpoledne je&nbsp;všecko v&nbsp;pořádku. Pak se&nbsp;jde ještě na&nbsp;návštěvy, k&nbsp;Márinčinu příbuzenstvu, ke&nbsp;kmotrům a&nbsp;kmotrám; a&nbsp;všude je&nbsp;velké vítání a&nbsp;objímání a&nbsp;všude radost, že&nbsp;jsou oba zdrávi a&nbsp;že&nbsp;se&nbsp;jim dobře daří. A&nbsp;pak ještě jedna noc, a&nbsp;ráno, ještě za&nbsp;tmy, šlapou si&nbsp;to&nbsp;táta se&nbsp;synkem zase dolů do&nbsp;města, do&nbsp;Budějc; tak se&nbsp;tu&nbsp;mějte hezky, vy&nbsp;sněženské chalupy, ať&nbsp;ta&nbsp;vaše zlatá světélka nepohasnou a&nbsp;komíny ať&nbsp;nepřijdou o&nbsp;své kouřové chocholy – my&nbsp;na&nbsp;vás, viď, Vašíčku, nikdy nezapomeneme, a&nbsp;kdybychom i&nbsp;měli cikánit celý život.</span></p>
        </section>
        <section>
          <p class="chunk" data-nb-ref-number="28" data-nb-words="165" data-nb-chars="981"><span class="idea" data-nb-ref-number="28" id="idea28" data-nb-words="165" data-nb-chars="981">Po&nbsp;návratu do&nbsp;Hamburku nemohli osmičkáři Karase otce ani poznat, jak ožil a&nbsp;jak se&nbsp;mu&nbsp;jazyk rozvázal. Až&nbsp;se&nbsp;jim zdálo, že&nbsp;snad si&nbsp;doma šťastně namluvil nějakou ženskou – kdepak by&nbsp;tušili, to&nbsp;že&nbsp;se&nbsp;mu&nbsp;jen ulevilo v&nbsp;svědomí. A&nbsp;v&nbsp;té&nbsp;radostnější náladě rychle proběhl masopust, minula zima a&nbsp;první jarní větry přinesly zas přípravy na&nbsp;novou pouť. Tentokráte nejel s&nbsp;nimi Roméo. Berwitz shledal, že&nbsp;má&nbsp;teď s&nbsp;Vašku dosti skokanů v&nbsp;souboru, a&nbsp;neobnovil smlouvu. Bylo z&nbsp;toho mnoho pláče a&nbsp;křiku mezi roméovskou drobotinou, která se&nbsp;nechtěla rozloučit s&nbsp;krásným životem při velkém podniku. Ale během dní se&nbsp;podařilo bdělému otci vypohlavkovat jim z&nbsp;hlavy všecky jejich místní záliby a&nbsp;jednoho čtvrtka stála celá černá rodina kolem modré maringotky, k&nbsp;níž papá Achmed připřáhl zase své koníčky. Kdo byl kolem, každý jim naposled stiskl ruce. Achmed Roméo, syn Mehmeda Roméa, syna Aliho Roméa, syna Omara Roméa, hadžiho, obrátil se&nbsp;k&nbsp;východu a&nbsp;zahlaholil velkou melodií klouzající do&nbsp;půltónů:</span></p>
          <p class="chunk" data-nb-ref-number="29" data-nb-words="5" data-nb-chars="44"><span class="idea" data-nb-ref-number="29" id="idea29" data-nb-words="5" data-nb-chars="44">„La iláha illa-láh, Muhummadun rasulú-lláh!“</span></p>
          <p class="chunk" data-nb-ref-number="30" data-nb-words="7" data-nb-chars="39"><span class="idea" data-nb-ref-number="30" id="idea30" data-nb-words="7" data-nb-chars="39">Pak práskl bičem a&nbsp;zazpíval súru včely:</span></p>
          <p class="chunk" data-nb-ref-number="31" data-nb-words="22" data-nb-chars="118"><span class="idea" data-nb-ref-number="31" id="idea31" data-nb-words="22" data-nb-chars="118">„Bůh učinil vozy vaše obydlím a&nbsp;učinil vám z&nbsp;koží dobytčat stany, jež jsou lehké, když se&nbsp;stěhujete z&nbsp;místa na&nbsp;místo.“</span></p>
          <p class="chunk" data-nb-ref-number="32" data-nb-words="43" data-nb-chars="269"><span class="idea" data-nb-ref-number="32" id="idea32" data-nb-words="43" data-nb-chars="269">Děti se&nbsp;opřely o&nbsp;vůz, který se&nbsp;na&nbsp;podzim příliš zabořil do&nbsp;rozmoklé půdy a&nbsp;nyní těžko vyjížděl ze&nbsp;zamrzliny, paní Roméová zamávala z&nbsp;okna šátkem, cirkusáci volali „na shledanou, auf Wiedersehen, au&nbsp;revoir, a&nbsp;rivederci!“ a&nbsp;modrá maringotka zmizela v&nbsp;hamburských ulicích.</span></p>
          <p class="chunk" data-nb-ref-number="33" data-nb-words="184" data-nb-chars="1015"><span class="idea" data-nb-ref-number="33" id="idea33" data-nb-words="184" data-nb-chars="1015">Vašek stál při tom loučení nejblíž. Odcházel mu&nbsp;první jeho učitel, a&nbsp;přesto, že&nbsp;to&nbsp;bylo víc mučení než učení, Vaškova dušička byla všecka rozlítostněna, když ho&nbsp;pan Achmed Roméo objal a&nbsp;políbil na&nbsp;obě tváře. A&nbsp;taky ty&nbsp;jeho kluky ztrácel nerad, byla to&nbsp;holota, byla to&nbsp;verbež, kolikrát se&nbsp;musel Vašek s&nbsp;nimi seprat; ale teď, když se&nbsp;shrnuli kolem něho a&nbsp;jeden po&nbsp;druhém mu&nbsp;podávali způsobně ruku, bylo mu&nbsp;smutno, že&nbsp;ta&nbsp;křiklavá spřež zmizí a&nbsp;že&nbsp;už&nbsp;se&nbsp;s&nbsp;ní&nbsp;nikdy nesejde. Bezděky mu&nbsp;vyrazily slzy a&nbsp;pomalu tekly po&nbsp;tvářích k&nbsp;hubě. Olízl je, aby je&nbsp;nikdo neviděl, a&nbsp;podivil se, jak jsou slané. A&nbsp;nové se&nbsp;mu&nbsp;hrnuly z&nbsp;očí, které viděly odjíždějící maringotku jako křivým sklem. Jenže v&nbsp;tu&nbsp;chvíli, když zahýbala za&nbsp;roh, Paolo u&nbsp;zadního trámku se&nbsp;otočil, zamával rukama a&nbsp;vykřikl: „Dablkau!“ Vašek se&nbsp;bleskurychle shýbl k&nbsp;zemi pro kámen, ale zem byla zmrzlá, a&nbsp;než kámen uvolnil, Paolo zmizel. Otřel si&nbsp;tedy oči, které rázem přestaly slzet, a&nbsp;obrátil se&nbsp;k&nbsp;boudě. Proti němu běžela klopýtavě Helenka a&nbsp;plakala na&nbsp;celé kolo.</span></p>
          <p class="chunk" data-nb-ref-number="34" data-nb-words="7" data-nb-chars="39"><span class="idea" data-nb-ref-number="34" id="idea34" data-nb-words="7" data-nb-chars="39">„Co bečíš, Heleno?“ křičel na&nbsp;ni&nbsp;Vašek.</span></p>
          <p class="chunk" data-nb-ref-number="35" data-nb-words="16" data-nb-chars="77"><span class="idea" data-nb-ref-number="35" id="idea35" data-nb-words="16" data-nb-chars="77">„Já… já&nbsp;tu&nbsp;nesu… já&nbsp;chtěla ještě dát Paolovi kus buchty… a&nbsp;oni už&nbsp;jsou pryč!“</span></p>
          <p class="chunk" data-nb-ref-number="36" data-nb-words="8" data-nb-chars="44"><span class="idea" data-nb-ref-number="36" id="idea36" data-nb-words="8" data-nb-chars="44">Vašek se&nbsp;skoro rozhořčil, ale pak se&nbsp;ovládl.</span></p>
          <p class="chunk" data-nb-ref-number="37" data-nb-words="17" data-nb-chars="94"><span class="idea" data-nb-ref-number="37" id="idea37" data-nb-words="17" data-nb-chars="94">„Nebreč, Heleno. Paolo byl rošťák. A&nbsp;když už&nbsp;tu&nbsp;máš tu&nbsp;buchtu, koukej, můžeme ji&nbsp;sníst spolu.“</span></p>
          <p class="chunk" data-nb-ref-number="38" data-nb-words="34" data-nb-chars="210"><span class="idea" data-nb-ref-number="38" id="idea38" data-nb-words="34" data-nb-chars="210">Vešel do&nbsp;neosvětleného hlediště a&nbsp;téměř na&nbsp;tomtéž místě, kde se&nbsp;nedávno Paolo vyznal Helence, slavily obě děti buchtový hodokvas na&nbsp;paměť mladého Afričana, k&nbsp;němuž dívka byla plna něžnosti a&nbsp;hoch pln opovržení.</span></p>
          <p class="chunk" data-nb-ref-number="39" data-nb-words="41" data-nb-chars="228"><span class="idea" data-nb-ref-number="39" id="idea39" data-nb-words="41" data-nb-chars="228">Za&nbsp;pár dní nato hnul se&nbsp;i&nbsp;Cirkus Humberto. Když už&nbsp;vozy začaly vyjíždět, přišel Vosátka se&nbsp;zprávou, že&nbsp;Hein Moesecke té&nbsp;noci zemřel. Třikrát za&nbsp;zimu vstal s&nbsp;chřipkou a&nbsp;postavil se&nbsp;k&nbsp;výčepu, potřetí dostal zápal plic a&nbsp;nevydržel.</span></p>
          <p class="chunk" data-nb-ref-number="40" data-nb-words="15" data-nb-chars="98"><span class="idea" data-nb-ref-number="40" id="idea40" data-nb-words="15" data-nb-chars="98">„A my&nbsp;mu&nbsp;ani nepůjdeme na&nbsp;pohřeb,“ pokýval hlavou Kerholec stojící uprostřed vytáčejících se&nbsp;vozů.</span></p>
          <p class="chunk" data-nb-ref-number="41" data-nb-words="20" data-nb-chars="129"><span class="idea" data-nb-ref-number="41" id="idea41" data-nb-words="20" data-nb-chars="129">„Nemohli bychom tak jako tak,“ vysvětloval Vosátka, „funus nebude tady. Přál si, chudák odulá, aby ho&nbsp;pochovali, kde se&nbsp;narodil.“</span></p>
          <p class="chunk" data-nb-ref-number="42" data-nb-words="17" data-nb-chars="86"><span class="idea" data-nb-ref-number="42" id="idea42" data-nb-words="17" data-nb-chars="86">„A kam ho&nbsp;tedy převezou?“ zeptal se&nbsp;Bureš sedící už&nbsp;v&nbsp;sedle a&nbsp;držící koně pro Vosátku.</span></p>
          <p class="chunk" data-nb-ref-number="43" data-nb-words="12" data-nb-chars="78"><span class="idea" data-nb-ref-number="43" id="idea43" data-nb-words="12" data-nb-chars="78">„Do Buxtehude,“ odpověděl seržán, přitáhl koni obřišník a&nbsp;vyhoupl se&nbsp;do&nbsp;sedla.</span></p>
          <p class="chunk" data-nb-ref-number="44" data-nb-words="80" data-nb-chars="474"><span class="idea" data-nb-ref-number="44" id="idea44" data-nb-words="80" data-nb-chars="474">„Buxtehude… Buxtehude…,“ zašeptal Karas. Z&nbsp;jakési velké dálky přiletěla k&nbsp;němu slabá vlna dojetí. Pravda; Buxtehude byla první obec, kam tenkrát jeli jako do&nbsp;neznáma, když začínal tenhle život. Tehdy mu&nbsp;to&nbsp;znělo jako záhadná sudba. Byla v&nbsp;tom všecka tajemná nejistota, jíž šel vstříc. Dnes to&nbsp;pocítil jen jako závan vzpomínky, jinak nic. Buxtehude… jméno jako jiné. Rodí se&nbsp;tam lidé jako kdekoli jinde. Rodí se&nbsp;a&nbsp;umírají. Nebo se&nbsp;tam vracejí umřít. A&nbsp;vracejí se&nbsp;tam i&nbsp;mrtví.</span></p>
          <p class="chunk" data-nb-ref-number="45" data-nb-words="13" data-nb-chars="77"><span class="idea" data-nb-ref-number="45" id="idea45" data-nb-words="13" data-nb-chars="77">To&nbsp;byla poslední myšlenka, k&nbsp;níž Karas dospěl, když odjížděl se&nbsp;svým oddílem:</span></p>
          <p class="chunk" data-nb-ref-number="46" data-nb-words="9" data-nb-chars="59"><span class="idea" data-nb-ref-number="46" id="idea46" data-nb-words="9" data-nb-chars="59">„Jako ten tlustý Hein Moesecke… Zůstat věren Horní Sněžné!“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_031.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>