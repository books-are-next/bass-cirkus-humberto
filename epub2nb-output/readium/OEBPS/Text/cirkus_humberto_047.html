<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection10">

<h2 class="mlpuroven2kapitola">I</h2>

<p class="mlptextbez1radku"><span class="mlpznakkurziva11b">Míjí právě sto let</span>
od onoho roku 1790, kdy zestárlá herečka slečna Montansierová, pravým jménem
Marguerite Brunet, zaměnila nevděčnou úlohu milovnice za ošemetnější roli
podnikatelky a zřídila v pařížském Palais Royal divadlo, které nazvala Théâtre
des Variétés. Stala se tak kmotrou divadelnímu stvoření, jež nebylo ještě donošeno,
zjevilo se v hýřivé Paříži bez pevného tvaru a výrazu a nejasně si hledalo
cestu k životu. Nejprve pěstovalo hrubě pikantní operety a frašky, po jejichž
trikotové lascivnosti přišel pravý opak, nevinné jeux forains, jarmareční hry,
kde akrobati a cvičená zvířata měli vzrušit unavené nervy obecenstva. Palais
Royal se stal kolébkou nejen Velké revoluce, ale i tohoto drobného umění, které
pak tři čtvrti století zápasí o právo žít i mimo kruhovou manéž cirkusu.
Císařství se staví až do tragédie sedanské naplno na stranu manéže. César a cirk
se zdají Napoleonu III. nerozlučnými pojmy. A teprve když zpívající pódium
koncertní kavárny, když bláznivé improvizace umělců v montmartreské krčmě U černého
kocoura navyknou publikum na pestřejší a fantastičtější pořad, nachází i divadlo
rozmanitostí svou pevnější půdu, vyrůstá z ní v odlišný typ a pak náhle
přeskakuje hranice rodné země, aby všude ve velkých městech zapouštělo své šlahouny
a odnože.</p>

<p class="mlptext">Cirkus v té době odumírá a živoří. Aspoň cirkus toho typu,
jejž vytvářel a pěstoval Petr Berwitz v tradici dědy Humberta. Ale to je jen
dočasná nemohoucnost, zestárnutí jedné formy. Neboť v téže době již se řítí po
tratích mezi Atlantikem a Pacifikem celé série zvláštních vlaků, které od státu
do státu převážejí Největší národní podívanou, cirkus, zvěřinec a etnografické
muzeum divokého byznysmena Phinease T. Barnuma. Všechno tu musí být nezvyklé a nebývalé;
a není-li v dějinách kejklířství nic nového pod sluncem, lze aspoň staré učinit
novým velkostí rozměrů a násobilkou počtů. Místo stanu zavěšeného na stěžni
plachetní palác o třech nebo o pěti stožárech; místo kulaté manéžové loužičky
pět svítivých manéžových jezer, jedno za druhým; místo jednoho orchestru tři
kapely uvnitř a dvě zevně, místo šedesáti koní šest set, místo šesti slonů
třicet, místo jednoho fakíra celý ohromný stan s výstavou lidských rarit a zrůd
a místo pěti set plakátů pět tisíc a deset tisíc a všechny halasně řvoucí, že
toto je jedinečná galerie všech divů, které pánbůh ráčil mezi lidstvem stvořit.
Takový Kranz byl snad s to vydržet náraz tohoto gigantického šálení smyslů a předělat
staré počestné komedianství podle příkazů kapitalistického rozmachu. Nebyli
toho však schopni jemněji ustrojení lidé jako Václav Karas; a byl to snad čirý
pud sebezáchovy, který jej krom všeho uvažování vedl k tomu, aby se tiše vyhnul
smršti humbuku a zachránil se na nově se vynořivší půdě.</p>

<p class="mlptext">Divadlo rozmanitostí bylo tehdy opravdu novina, a nikoli jen
pro něho. Snažil se hned, když se o zániku cirkusu rozhodlo, vejít ve styk s podnikatelem
hamburského varieté, aby se poučil o některých zvláštních praktikách svého
příštího povolání. Ale pochopil brzo, že tomu člověku jde především o výdělečnou
investici a že o vlastním programu divadla nemá žádnou představu. Vašek se
zjara dočkal i prvních představení, sledoval je den za dnem v hledišti i v zákulisí,
pokoušel se odhalit jejich principy, ale nenašel nic než náhodný shluk
všelijaké produkce. Bylo to tu prostě v plenkách a čekalo to, až se vyskytne
nějaký duch třídící a tříbící, který se změteného materiálu vybuduje skutečnou
skladbu. První programy vytvářeli vlastně agenti, kteří sem nazdařbůh dodali
všelijaká artistická čísla; jak je rozvrhnout a uspořádat, pro to tu nebyl
ještě žádný smysl a Vašek cítil, že jejich starodávný, ustálený pořad v cirkuse
byl neskonale umělečtěji promyšlen. Jediné, co tu pochytil, byla troška té
jevištní a zákulisní techniky, pokud se lišila od práce v manéži.</p>

<p class="mlptext">Vašek chtěl však znát víc, a proto se na týden rozjel do
Paříže. Proběhal tam všecko, co jen mohl postihnout, varietní divadla, cirkusy,
šantánní kavárny i kabarety, mluvil s řediteli, sekretáři, režiséry, inspicienty
i s technickým personálem, seznámil se s agenty a pohovořil si s mnoha artisty
i umělci. Viděl nesmírně mnoho chytrých věcí, pochopil všeliké zkušenosti
praxe, přišel i na nové nápady a po týdnu se vracel s hlavou nabitou dojmy i poznatky.
Cítil, že Paříž je opravdu veliké semeniště myšlenek a pokusů, ale úplně oslněn
jí nebyl. Všichni ti znamenití lidé, které poznal, uchvacovali ho životní
vervou, roztomilostí, vtipem a pěknými způsoby, ale pod tím okouzlujícím
vnějškem shledal u nich dvě povážlivé věci: nesmírnou touhu po osobní slávě a hrozné
lpění na každém centimu. Všichni byli posedlí žádostí po úspěchu, sami se omamovali
výřečnými chvalozpěvy a žárlivě, jako ješitné ženské, střežili své soky, jsouce
vždy hned ochotni je škodolibě pomlouvat. A třebaže tak úchvatně mluvili o dobytých
laurech a o vzletu až k hvězdám, koukali se docela prozaicky každému pod prsty,
kolik mu co vynáší, záviděli šťastnějším jejich frančíky, škudlili se svými a snažili
se z každé příležitosti vytlouci nějakou hmotnou výhodu.</p>

<p class="mlptext">Vaškovi bylo z toho až smutno. Tak nadaní lidé, s takovými
schopnostmi, s tolikerými božími dary, a oni nepochopí, co Vašek, vyrostlý mezi
českými tenťáky, cítil každou svou žilkou: že všecky ty krásné výkony
jednotlivců jsou z valné části neužitečná, ješitná marnost, nejsou-li opřeny o souhru
a solidaritu celku. Vašek byl dítě party, od chlapeckých let sledoval, jak si
všichni ti mužští kolem něho znamenitě hrají do ruky, jaká fortelná shoda mezi
nimi vládne, jak si na mrknutí rozumějí, jak si vyhovějí a jak pevně, bez
krásných řečí, k sobě drží. Bylo to i v něm a všichni ti mladí, které později z
domova přivolal, hned to přejímali jako dědictví rodu. Každý z nich uměl
bezvadně svou věc, ale především se cítili silní jako mužstvo. A Vašek to měl v
sobě tak vryto, že věřil především v tu vzájemnou soudržnost, byl přesvědčen,
že i jeho osobní výkony jsou větší a závažnější, protože je nedělá jen ze sebe,
nýbrž i z důvěry těch druhých a z harmonie s nimi. Člověk cirkusák přirozeně
rád skáče nebo voltižuje nebo krotí zvířata a dělá to co nejdokonaleji, vždyť v
tom je právě jeho čest; ale oč to jde líp, když ví, že se kamarádi dívají na
jeho výkon, že zrovna čekají, aby se vyznamenal taky pro jejich čest; a když
ví, že dobrým výkonem pomáhá i těm druhým, pozvedá společné dílo, prospívá
podniku a že ho právě za to zas ti druzí mají rádi a zůstanou věrně při něm,
kdyby sám potřeboval pomoci. Z jejich nesobeckých povah vznikala věrnost, která
přemáhala všecky překážky. Byli věrni své práci, byli věrni sobě navzájem, byli
věrni tomu celku, v němž se octli; z té věrnosti rostla zvláštní síla, kterou
uznával i Petr Berwitz.</p>

<p class="mlptext">Hle, co se stalo, když Vašek učinil své odvážné rozhodnutí jít
do varieté. Večer za ním přišel Kerholec, ten znamenitý placmistr, který byl po
léta duší i mozkem Cirkusu Humberto.</p>

<p class="mlptext">„Vašku, principále,“ povídal tehdy, „to není žádná maličkost,
co chceš podniknout. Mluvil jsem o tom s tvým tátou a řekli jsme si, že tě jen
tak do toho nepustíme. Co umíš, to ti moc ve varieté nepomůže. Tady skočíš
batúdu přes dva slony a tam můžeš klopýtnout přes první zlodějinu. Na takové
věci jsou staré oči lepší než mladé tělo. Čehož následkem jsme se usnesli – a seržán
Vosátka to ouplně schválil –, že do té Prahy potáhneme s tebou. Táta si vezme
na starost, co je před oponou, a já všecko za ní. Ty si direktoruj, jak chceš a
umíš, ale kamenný dům ti budem hlídat my dva. Ono to bude dobrý ještě v jednom
punktu. Helena je hodná paní, ale odchod z cirkusu ponese moc těžce. Žádné
stěhování, žádný nepořádek, sedět pořád v klidu a v pohodlí na jednom fleku, to
jí poleze na mozek. Nemůže jí škodit, když tam při ní bude Alice. Teď to
vlastně bude obráceně: my jdeme mezi své a Helena bude v cizím prostředí. A ona
není na mráz taková kopřiva jako my. Tedy jde hlavně o to, aby ses nevzpíral,
mladíku, a neodmlouval; to je jednou hotové usnesení a my dva se ti budem držet
kamenného domu pevnějc než hypotéka.“</p>

<p class="mlptext">Bodejť by se Vašek bránil, když mu tak jednou ranou zabíjeli
kolik much z jeho starostí! Ale to právě byla ta jejich věrnost, parta ho v těžké
chvíli neopouštěla a šla s ním. A nejen ti dva; taky mladí tenťáci z osmičky
přišli za ním, za kamarádem, že mu pomohou, potřebuje-li jich. I měl Vašek
oponáře a kulisáky pro Prahu dřív, než zvedl nohu k odchodu z Hamburku.</p>

<p class="mlptext"><span class="calibre13">První však, koho posadil do
Prahy, byl strýček Frans Steenhouwer. Pan Achilles Breburda končil sezónu posledního
dubna a dne 1. května se Frans usídlil v jeho kanceláři, aby odtud už vedl
korespondenci příští správy. Agentury nepřetržitě posílaly nabídky a termínové
listiny artistů a bylo nutno, aby Vašek v Hamburku už je studoval a vybíral.
Zůstával v Hamburku, protože stálý byt měl najatý do konce září a nechtěl zbytečně
platit dvojí činži. Jen si občas odtud vyrazil, aby zhlédl programy v cizích
podnicích a poznal hlavní jejich čísla na vlastní oči. Hodilo-li se to, vracel
se přes Prahu, kde se Steenhouwerem zařizoval některé přípravy pro svou první
sezónu.</span></p>

<p class="mlptext">„Maucta, páne šef,“ vítal ho hned poprvé Holanďan, aby mu ukázal,
jak se učí česky. I toho tichého člověka s olysalou hlavou musel mít teď Vašek
znovu rád, když ho viděl, jak si nastěhoval železnou postel a laciné umyvadlo
do komůrky vedle kanceláře, aby nenadělal Vaškovi příliš útrat. Když sem
Steenhouwer přišel, neznal z celé Prahy nikoho než mlynáře Smetanu-Bureše. Ale
tento opěrný bod při Kamenném mostě mu stačil, aby si věřil, že dobude celého
města.</p>

<p class="mlptext">Největší pomoc mu při tom ochotně poskytl pan Achilles Breburda
a jeho bratři. Byli tehdy v Praze tři Breburdové, všichni tři synové Matyáše
Breburdy, hostinského a řezníka v Kardašově Řečici. Starý Breburda byl strašný
hromotluk, za mladých let obávaný ve všech posvícenských a krčemních rvačkách
na celém Jindřichohradecku. V mužných letech se trochu uklidnil. To už nemusel
chodit za nákupy dobytka po všech trzích jižních Čech. Našel si svá dobrá
přátelství s direktory a šafáři hraběcích panství, dvorů a statků. Byl selsky
chytrý a obratný, před obchodem mluvil jak o nemoc, po obchodě mlčel jak hrob,
hlavně však dovedl nenápadně otevřít pytlík nebo nechat někde ležet nějakou
stovku. Znal kopu způsobů, jak podmazat, a nejkrásnější kusy panských stájí šly
pak výhradně do jeho řeznictví. Sám si osvojil všelijaké hraběcí způsoby a tři
své syny pokřtil postupně podle abecedy, jako by vyšli z čistokrevného
zámeckého chovu: Achilles, Břetislav, Ctibor. Pro všechny si našel jména hrdinská,
neboť miloval sílu a ctil statečnost. Achilles se vyučil číšnictví, šel do
Prahy, koupil zahradní restauraci na Štvanici, kde pořádal koncerty vojenských
kapel a taneční zábavy pro lepší společnost. Po čase převzal hotel a restauraci
U arciknížete Ludvíka na Poříčí a otcovým prostřednictvím za podpory několika
šlechticů dostal traktérství na zemském sněmu. Bratr Břetislav se doma vyučil
řeznictví a usadil se v masných krámech staroměstských, vynikaje nad všechny
pražské mistry znamenitostí masa hovězího a vepřového, jímž ho v hojnosti
zásoboval otec Matyáš z Kardašovy Řečice. Třetí bratr Ctibor prošel podle
otcova programu vinařskou školou rakouskou, pracoval ve sklepích vinic
moselských a burgundských, a vrátiv se s jazykem tak vycvičeným, že dovedl ze
všelijakých zbytků sudů namíchat hodnověrné Cháteau-Neuf-du-Pape nebo Margot
spécial, založil na Jezdecké ulici první pražský velkosklad originálního vína
rýnského, moselského, francouzského a španělského nejznamenitějších značek, nemluvě
o vínech rakouských a uherských.</p>

<p class="mlptext">Všichni tři bratři se navzájem podporovali a nejstarší
Achilles byl uznávanou hlavou tohoto trojspolku Breburdů. Sám pobíral do svých
podniků maso od Břetislava a víno od Ctibora, ale oběma mimoto razil cestu k dodávkám
do šlechtických domů a do nejbohatších pražských domácností. Když se všichni
tři u něho sešli, museli jít vždy do velké jídelny, protože menší salónek byl
pro ně příliš těsný. Byliť vespolek po tátovi postav hromských a svalnatosti
obrovité; na dostihy na Císařské louce museli jeti ve třech drožkách, protože
ani dva by se do jedné nebyli vešli, a kůň měl i s jedním co táhnout. Koňské
dostihy a silácké zápasy byly jejich jediná soukromá vášeň. Přičiněním bratří
Breburdů se Praha tehdy stávala rájem těžkých atletů. Od chasníků na jatkách až
po slavné mezinárodní závodníky, každý, kdo vzpíral břemena nebo se ukázal v zápase,
měl v lidovém šenku Achilla Breburdy právo na takzvanou řeckořímskou porci masa
a knedlíků, kteráž byla proti obyčejné asi trojnásobná. A ve všech hospodách
byli bratři Breburdové ochotni za zápasníky zaplatit útratu a ke všem utkáním
věnovali své čestné ceny i odměny pro útěchu.</p>

<p class="mlptext">Obdiv k svalovcům to taky byl, co přimělo Achilla Breburdu, že
koupil divadlo Varieté, když se doslechl, že jeho majitel, pan Tichý, nemíní je
už pronajímat cirkusům a divadelním společnostem. Na pět let se stal sám
podnikatelem a podlaha jeviště div se nezprohýbala pod tíhou vší té těžké váhy,
kterou si do každého programu naangažoval. Za jeho vlády se Varieté hemžilo
herkuly, kteří zvedali metrákové činky, vyhazovali a chytali dělové kule,
vytáhli v zubech koně půl metru od země a balancovali kolotoč obsazený několika
lidmi. Hlediště hřmělo potleskem, neboť společenstvo řezníků a společenstvo
hostinských a výčepníků bylo vždy početně zastoupeno a jejich ruce něco vydaly.
Leč návštěvy vyšších vrstev společnosti nápadně ochably. Achilles Breburda se o
zasedáních zemského sněmu horlivě vyptával svých vznešených strávníků, proč
přestali docházet do Varieté, kde jim přece poslouží exkvizitní kuchyní, řízným
mokem i prvotřídními víny nejlepších značek. Smáli se mu, poplácávali ho po
mohutných zádech, až mu konečně pomaloučku vpravili, že je trochu nudí věčně se
dívat na ty hory zpoceného masa a na tu těžkou dřinu, že by všichni toužili po
něčem lehčím a elegantnějším, víc změny kdyby v tom bylo a hlavně, především
krásné ženské.</p>

<p class="mlptext"><span class="calibre13">Achilles Breburda
zesmutněl. Krásné ženské! Tohle zboží ho vůbec nezajímalo. Věděl o pár slavných
silačkách, ale když se o tom zmínil, páni se mu dali do smíchu, že chtějí přece
něco mnohem lehčího. A toho názoru byl ústavácký velkostatek stejné jako
konzervativci, mladočeši jako staročeši, klerikálové jako chabrus. Bylo zkrátka
jisto, že otázka varietního umění je jediná, v níž vládla na zemském sněmu
svornost. A tímto jednomyslným odporem byl traktér Achilles Breburda dohnán k poznání,
že umělecká činnost mu nesvědčí a že bude lépe, když provoz divadla postoupí
odborníkovi a sám si nechá v podniku jenom hostinství. Bratří Břetislav a Ctibor
i otec Matyáš mu to na rodinné radě schválili a tak došlo k jeho jednání s Václavem
Karasem, artistickým ředitelem z Hamburku.</span></p>

<p class="mlptext"><span class="calibre13">Breburdové byli hodní a srdeční
lidé, chtěli dobrý a vzkvétající obchod a neměli žádných postranních úmyslů.
Proto Achilles Breburda poctivě uvítal pana Steenhouwera, a co ze své zkušenosti
věděl, vším mu ochotně při jeho průkopnické práci pomáhal. Podle jeho a Burešových
rad seznamoval se Steenhouwer s policií a s městskými správami, studoval
obyvatelstvo, sepisoval si příští možné návštěvníky, zvláště ze vznešené
společnosti aristokratické a důstojnické, shledával dodavatele a inzerenty,
navštěvoval redakce, rozšiřoval zprávy o proslulém Cirkuse Humberto, jehož
ředitelství převezme od podzimu Théâtre Variété Humberto. Koncem léta potvrdil
už Bureš Vaškovi, že půda se zdá být pro něho dobře připravena a ve městě že je
o nový podnik velký zájem.</span></p>

<p class="mlptext">S Helenou se Vašek dohodl, že se s Hamburkem rozloučí až těsně
před polovinou září, kdy měl jejich Petříček nastoupit v Praze do gymnázia v Truhlářské
ulici. Bylo v nové, nedávno postavené budově a ředitel Eduard Kastner ochotné
pomohl překonat potíže, které byly spojeny s příchodem nového studentíka ze
vzdáleného Hamburku.</p>

<p class="mlptext">Léto bylo tehdy chladné a rozpršelé a Karasovi bezděky vzpomínali,
jak by jim bylo zase zle s cirkusem. Nejhorší to bylo počátkem září. Z Čech
docházely zprávy o zátopách a povodních, a když 12. září minuli zemské hranice,
viděli ještě rozvodněné Labe stát v stříbřitých lagunách daleko mimo břehy. V Praze
podle úmluvy vsedli do drožky a jeli do Smetanova mlýna, kde se měli usídlit na
prvních pár dní, než se Helena rozhodne pro některý z bytu, které jí vyhlédl
strýc Frans. V Karlově ulici si všimli, že je nezvykle špinavá, plná bláta,
kalu, louží. Ještě horší to bylo na počátku Poštovské, kde vystoupili, aby po
lávce došli do mlýna. Vladimír Smetana je přivítal srdečně, ale smutně, a hned
je odvedl do zadního pokoje nad mlýnicí, kde jim z okna ukázal, proč je tak
zarmoucen: Karlův most byl na dvou místech přerván, tři jeho oblouky byly v sutinách
a před nimi ještě trčela ze zpěněných vod změť nahromaděných klád a trámu.</p>

<p class="mlptext"><span class="calibre13">A pak jim vyprávěl o té
hrůze, která se od jitra 3. září rodila z rostoucích přívalů vod. Řeka stoupala
skokem od hodiny k hodině, o plné čtyři metry nad normál za den. To už vyrazila
z řečiště a zaplavila nižší ulice a náměstí. Tu naproti ta proslulá Slovanská kavárna
byla pod vodou až ke stropům přízemí a pramicemi se jezdilo k oknům prvního
patra. Národní divadlo bylo ze dvou stran oblito vodou a představení v něm se
muselo přerušit. Rozdivočelá řeka se ježila v celé šíři a délce troskami, které
urvala na svém hořením běhu a které unášela až sem, kde je vrhala na pilíře
Karlova mostu. Oblouk za obloukem se zatarasil dřevem z nesčetných vorů a řeka
bušila do pilířů tisícerými sochory. Ve mlýnech se vůbec nespalo; a ráno o půl
šesté, za kalné mlhy, zazněl jim do hukotu vod temný rachot jak dunění hromu.
Karlův most, Karlův most se řítil! Pátý oblouk mostní se propadl, za ním šestý,
sochy svatých stály ještě mezi oběma, pak se začal sesouvat i pilíř, svatý
Ignác se skácel do vody a po něm svatý František se svými Indy. Všecky obešla
hrůza jakoby z národní zkázy. A před desátou to zarachotilo znovu, zhroutil se
ještě osmý oblouk, a slavné dílo Otce vlasti trčelo do vzduchu roztrženo ve tři
nesouvislé kusy. Lidé se sbíhali a lomili rukama: Karlův most! Naše korunovační
cesta! A všechny hrůzy, které obyvatelstvo prožívalo v zatopených ulicích,
ustupovaly před tragédií tohoto odvěkého symbolu pražské velkosti a slávy. Ale
nebylo možno lkát, všude bylo třeba pomoci a Vladimír Smetana ovšem byl mezi
prvními, kteří pracovali k úlevě. Katastrofa se přehnala, teď bylo nutno
rozvíjet dílo lidské solidarity, aby rychle zažehnalo ztráty a utrpení
jednotlivců.</span></p>

<p class="mlptext"><span class="calibre13">Karas naslouchal Smetanovu
vyprávění hluboce rozechvěn. Když pak za nimi přišel strýc Frans a když všichni
zasedli ve Smetanově jídelně k večeři, nemohl to přenést přes srdce, aby se o tom
nezmínil, není-li to špatné znamení, že on, který prošel katastrofou svého podniku,
přichází na nové působiště právě zase ke katastrofě.</span></p>

<p class="mlptext">„Ne tak, milý krajane,“ vzepřel se mu Smetana, „nepřicházíš ke
katastrofě, přicházíš naopak k šťastnému dílu záchrany. Katastrofu patrně
odvrátit nemůžeme, ale žádná není toho druhu, aby ji odhodlaná lidská vůle
nemohla překonat. Každá pohroma jen probudí a upevní bratrství lidského rodu.
Rány Karlova mostu budou zaceleny, jeho slavná krása obnovena. To není špatné
znamení pro tvůj vstup do Prahy, to je naopak znamení vítězné. Slyšel jsem od
pana Steenhouwera, že tvůj táta a Kerholec přijedou také. To je výtečná věc.
Zase to bude společná práce a ta je nejlepší. A já budu mít zde přátele, na
které nemohu zapomenout. Ostatně jsi mi ještě dlužen vyprávění o tom, jak se
Cirkus Humberto skončil. Vím něco od pana Steenhouwera, ale to jsou jen zlomky.“</p>

<p class="mlptext"><span class="calibre13">Vašek tedy vyprávěl, jak
došlo k jeho rozhodnutí a jak pak pomalu, kus po kuse, vyprodával zvěřinec a skupinu
po skupině i zvířata cvičená. Nejvíce mu v tom prospěli Hagenbeckové, kteří se
ujali nenápadného prostřednictví a postupně umístili všecko za ceny neobyčejně
slušné, takže tichá likvidace vynesla nakonec ještě docela pěkné jmění.</span></p>

<p class="mlptext"><span class="calibre13">„Kam přišli sloni?“ ptal se
Smetana zvědavě.</span></p>

<p class="mlptext">„Ty koupil berlínský Kranz.“</p>

<p class="mlptext">„A vzal si také Arr-Šehira?“</p>

<p class="mlptext">„Ne, ten se po jejich prodeji s námi rozloučil. Najednou se
objevil v bílých indických šatech, s bosýma nohama, s kufírkem převázaným mnoha
motouzy, prohlásil, že jeho parník do Indie odjíždí, dal nám sbohem a odešel.
Byl jsem rád, že vydržel až do konce, protože by byli sloni lítostí kolik dní
nežrali a Kranz by hned byl za ně nabídl méně.“</p>

<p class="mlptext">„A Hamilton?“</p>

<p class="mlptext">„Toho si vzali Hagenbeckové. Mají pořád plno cvičených zvířat
ve stájích, sami začali s domptérstvím a cvičitelstvím a přišlo jim vhod, že
dostali člověka zkušeného a spolehlivého.“</p>

<p class="mlptext">„Ale on tam třebas bez cirkusu umře…“</p>

<p class="mlptext">„Taky jsme si to mysleli, ale stal se pravý opak. Od té doby,
co Hamilton nevystupuje, okřál a ožil přímo neuvěřitelně. Po čtvrt roce měl
zase svěží pleť a jasné oči a sám si pochvaloval, že dobře spí, že mu chutná
jíst a že srdce přestalo tropit neplechy. Tak je tam mezi tou hagenbeckovskou
havětí velmi spokojen, učí tuleně balancovat míč a chytat slanečky, boxuje s klokany
a předvádí udiveným pingvinům ‚Na tom našem dvoře‘. Toho jsme myslím úplně
zachránili.“</p>

<p class="mlptext">„A co starý pán, direktor, Berwitz?“</p>

<p class="mlptext">„Nu, s tím to je, brachu, špatné. Trochu snad lépe mluví, ale
tělo jinak zůstává na pravé půlce mrtvé. Dokud byl první odprodej zvěře
nevelký, nechával jsem ho jezdit po stájích a po šapitó. Ale pak už byly díry
ve stavu zvěře a zvláště koní zřejmé a on se vždycky na ně díval tak nechápavě
a zasmušile, tak se těmi úbytky trápil a trudil, že jsem se dohodl s tchyní,
aby ho před hlavním prodejem odvezla. Kdoví jak by to byl snášel, a lítost byla
pro něho zrovna tak nebezpečná jako hněv. Paní Anežka to s ním svým kouzelným
způsobem projednala o Vánocích a na Nový rok odjeli spolu do Belgie.“</p>

<p class="mlptext">„A Malina s nimi?“</p>

<p class="mlptext"><span class="calibre13">„Sám jsem mu to navrhl. Ale
on už byl jako duchem nepřítomný. Pořád jako by nechápal, oč jde. A když se mu
konečně v hlavě rozsvítilo, dal se mi do pláče, že ho vyhazuji z Cirkusu Humberto.
Utěšil jsem ho, že ne, ale odpoledne jsem ho našel u kozla Modrovousa; držel ho
kolem krku a žaloval mu, že má opustit cirkus. Dlouho jsem tomu nechtěl uvěřit,
ale Malina opravdu nechal nemocného Berwitze odjet a zůstal s námi. S námi? Ne,
zůstal s kozlem Modrovousem. Nás si nikoho ani nevšiml, ale u Modrovousa v ohrádce
seděl celý den, nosil mu svoje jídlo, sám snad ani nejed, a jen mu barvil vousy
a jen ho pořád objímal, že oni dva jsou nejstarší tvorové v Cirkuse Humberto.
Dočista zapomněl, že už to byl třetí Modrovous, kterého jsme měli. Požádal jsem
Hagenbecky, aby nám kozla nechali až do posledního dne. Nu a pak jsme už
vyprodali všecko. Kranz si odvezl i kostýmy, postroje a nářadí, maringotky od
boudy odjely, personál se rozešel, boudu bylo třeba zavřít. Tu jsem Malinovi
řekl, že musí i kozla odvést k Hagenbeckovům. Zavrtěl hlavou, že ne, že nemůže,
že se sotva udrží na nohou. A opravdu, byl tak zesláblý, že jsme ho museli
dovést na postel. Zařídili jsme mu to v pokojíku po tátovi a přemýšlel jsem,
kam ho uložím, až přijdou boudu bourat. Ale nebylo to potřebí, ráno pro mne přiběhla
Alice Kerholcová, že Malina v noci umřel. Čisťounce, tichounce, jen tak zhas. A
mně, přiznám se, vyhrkly slzy. Bylo to jako vpodvečer v lese: pořád je světlo,
pořád je světlo, a najednou se něco stane a je tma.“</span></p>

<p class="mlptext">„Tak Vendelín Malina je v Pánu…“</p>

<p class="mlptext">„Ano. To se tak tiše zavřely za Cirkusem Humberto dveře.“</p>

<p class="mlptext"><span class="calibre13">„Ale nové dveře se
otevírají v domovině. Všichni se postupně vracíme domů, všichni víme, že
patříme té zemi, v které jsme se narodili, že teprve tam dojdeme svého štěstí.
Jen Vendelín Malina se odtrhl a nedošel. Umřel v té daleké končině. Nu, hodnému
člověku je všude země lehká a špatnému bude i rodná hrouda jako cent.“</span></p>

<p class="mlptext">„Smrt měl věru krásnou…“</p>

<p class="mlptext">„A po smrti krásnější shledání – když mu šimlíček v nebi po
česku zařehtal!“</p>

</div>
</body>
</html>