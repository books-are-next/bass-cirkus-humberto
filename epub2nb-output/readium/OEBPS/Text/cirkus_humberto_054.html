<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection11">
<h2 class="mlpuroven2kapitola">VIII</h2>

<p class="mlptextbez1radku">Petříček však přestával být Petříčkem. Najednou mu
byly všecky šaty malé, drobná kostra se začala natahovat, tělo překotně rostlo,
dohánějíc a převyšujíc nepříliš vysokého tátu. Mozkové buňky, ovládající pohyby,
najednou si nevěděly rady se vší tou nově přirostlou hmotou, vlekly nohama,
jako by na nich bylo závaží, klátily rukama, jako by to byla cizí tělesa. Bylo
potřebí nějaké hmotné posily pro všechnu tu novou váhu a Petříček, ten útlý
drobný Petříček, spltl na posezení půl bochníku chleba. Táta, strýc a děda se
chechtali, ale Helena se křižovala, že hoch z toho ještě onemocní. Opravdu, nevypadal
dobře, pleť mu pobledla a byla plna vyrážek a nečistot. I jeho jemný, mazlivý
hlas se mu lámal, chvilku ječel kvičivě ve vysokých tónech, vzápětí klesl a zněl,
jako když ochraptí. Ve škole se smáli, že Ellahop kokrhá, a učitel zpěvu ho propustil
z hodiny. Helena poplašena všemi těmi změnami zavolala k němu lékaře. Přišel,
prohlédl Petříka, proklepal, usmál se, a když ho odeslal, aby se šel obléknout,
pravil matce klidně:</p>

<p class="mlptext">„To nic není, Váš syn dospívá, přestává být hochem, aby se
stal mužem. Jinak je zdráv a potřebuje teď vydatné stravy a víc klidu tělesného
i duševního. Za nějaký čas se to urovná a z Petříčka bude Petr.“</p>

<p class="mlptext">Helena si oddychla, ale večer nemohla usnout. Z Petříčka bude
Petr! Z chlapce muž! Konec dětství, konec mazlení, teď se jí nadobro vymkne z náručí
a půjde za chlapy, za Vašku, za Fransem, za dědou Antonem. Všichni mužští drží
nějak k sobě, a kde jen mohou, unikají ženským. Vašku tu vedle spokojeně spí,
má za sebou den práce a jistě zas nějaké to hofírování u těch nestydatých
ochechulí programu. Ve všech chlapech to vězí, všemi to lomcuje… můj ty bože, a
co Petříček? Půjde taky za ženskými? Půjde, poběží, nějaká se vyskytne, která
ho omámí, která jí ho odloudí, odvleče, ukradne. A bůhví jaká bude, rajda
nějaká nebo šlejfířka nebo taková úlisnice. Och, ty to umějí narafičit, aby
ulovily mužského. Což se jí jednou nesvěřila i ta počestná Alice, jak vběhla v noci
navoněná Kerholcovi do náručí? A pak je konec s celým tím pošetilým mužským
hrdinstvím. To se pánové buší do hrudi a zakládají svou ctí a přísahají před
nebem i peklem, ale zavoní ženská a Lohengrin dá nejčistší labuti adié. A Petříček
s tou svou bláhovou matematikou – takový počtář se ještě nevyskytl, aby si
vypočítal, jaká neznámá je skryta v ženské rovnici. Tady je velké <i class="calibre19">X</i>, na
kterém může klopýtnout i s integrálem.</p>

<p class="mlptext">Ale i kdyby měl štěstí a přivedl si tu nejhodnější dívku pod sluncem
– a Helena bezděčně v posteli usedá a vytřeštěně zírá do tmy pokoje – tu
nejhodnější dívku kdyby si vzal… co by znamenal její příchod jiného než konec
Heleniny vlády nad ním a nad tímto maličkým kouskem světa. Tomu by nešlo vůbec
nijak zabránit, to by byl přirozený důsledek, to je železný zákon: přijde nová
královna, stará musí odstoupit. Stará… jaké to hrůzné slovo! Je už stará? Není
a ještě nechce být, ještě se nechce vzdát, ale jak se bránit, když syn dorůstá
a čas letí. Čas letí… zastavit čas, bože, zastavit čas!</p>

<p class="mlptext"><span class="calibre13">Ráno, když všichni odešli,
sedí Helena před zrcadlem. Oči má trochu přepadlé, ale jejich ostrý pohled
soustředěně pátrá po pleti čela, tváří, krku. Ne, není stará, nelze říci, že by
byla stará, ale také tu již není ta někdejší svěžest mládí. Pane na nebi, jakou
ona mívala pleť, dokud se jako děvče dost vyjezdila na ostrém vzduchu! To už je
pryč, ale ještě pořád je to kvetoucí tvář. Trochu ostrosti má tuhle u nosu a u rtů,
to je z toho, že je přetrénovaná. Ale jinak by mohla být ještě spokojena, s trochou
líčidla pro večerní osvětlení mohla by se změřit s kteroukoli krasojezdkyní.
Ale jak dlouho ještě to vydrží? Jak dlouho ještě? Pár let. Několik málo let. Je
to poslední záření krásného léta a pak přijde zasmušilý podzim.</span></p>

<p class="mlptext"><span class="calibre13">Jenom pár let. A na jak
dlouho se posadili sem do té Prahy! Bože, jak se to tehdy tak lehce a bezstarostně
řeklo: Půjdeme tam a zůstaneme, než Petříček bude usazen v praxi. Kolik jí
bude, kdyby toho zde doopravdy vyčkala? Osmačtyřicet? Devětačtyřicet? Padesát?
Což se může v padesáti letech vrátit do cirkusu? Vyprávívalo se v Cirkuse
Humberto o takových kouzelnicích života, které zůstávaly v krasojezdeckém sedle
do šedesáti let i déle, ale tyto výjimečné abatyše ekvestrické řehole si vyjezdily
své právo na stáří, nikdy neopustivše manéž, v níž začaly jezdit jako děti.
Něco jiného je odejít z cirkusu, zmizet ze šapitó na patnáct let, nechat svět
na sebe zapomenout a vracet se na vítězné bojiště mládí s tváří svraštělou a se
zakrývanými šedinami. Čtyřicátnice byly v těch dobách v městské společnosti považovány
za matróny, jimž nepřísluší užívání světa. Helena si udržela pružnost a svěžest,
jakou neměly měštky kolem ní; ale jak dlouho ještě se smí spolehnout na účin
své krásy?</span></p>

<p class="mlptext">Jako žhavými kleštěmi byla sevřena úzkostí o svůj život.
Nikoli o pouhé jeho trvání, nýbrž o jeho užití, o jeho rozvinutí, o ještě nějakou
šanci, která se jí, žel, objevovala jako poslední. Byl to Cirkus Humberto v ní,
který se náhle ozval vší mocnou silou vzpomínky a volal, vábil i varoval, aby
neprohrála po boku svého muže poslední svou možnost. Vašku neprohrál, Vašku
pokračoval, třebaže v jiné způsobě, Vašku zůstával věren svému poslání, ale ona…
což byla zrozena k tomu, aby se zřekla vší své nádherné aktivity a žila v zákoutí
jen jako manželka a matka? Nebylo spíše její povinností vzepřít se tomuto
osudnému běhu věcí, zvednout se proti umrtvujícímu pořádku a vybojovat si na
vlastní pěst život v činnosti a kráse? Někdo někde ji k tomu nabádal, někdo
někde jí o tom říkal překrásná slova. Helena vzpomínala jako ve snu na starého
pan Wollschlӓgera v tom jeho domku se soškami a obrázky koní. Už se
nerozpomněla, co řekl doslovně, ale věděla, že ohnivě hlásal odboj proti
konvenci. Tehdy tomu nerozuměla, tehdy nechápala, kam míří. Dnes to ví: moudrý
stařec předvídal zápasy, které ji v životě čekají, a našeptával jí slovo jako
evangelium.</p>

<p class="mlptext"><span class="calibre13">Helena nedospěla v myšlenkách
k žádnému rozhodnutí. Nebyla z myslivých žen, které dovedou promýšlet věc až do
posledních konců. Helena jednala z citových impulsů, které jí dávaly řešení jen
pro nejbližší chvíli. Takovým náhlým podnětem se načas spasila i tentokrát, aby
si později doznala, že úzkosti a neklidu v ní jen přibylo. Bylo to žensky pošetilé,
co učinila: přimkla se k Petříčkovi, aby ho udržela v jeho chlapectví. Zdálo se
jí, že pokud bude Petříček dětsky na ní závislý, zastaví se čas a pomine
nebezpečí ubíhajících let. Vymýšlela si steré záminky, aby ho měla kolem sebe.
Hýčkala ho a rozmazlovala, zahrnovala ho pamlsky, sloužila mu, pomáhala mu při
oblékání, nosila mu učení, čekala na něho v poledne i ve čtyři hodiny u gymnázia,
aby nešel sám domů. Bylo to všecko pro něho nezvyklé, ale ochotně se
přizpůsobil nečekanému pohodlí a blahobytu. Táta na to ovšem vrčel a vytýkal
Heleně, že rozmazluje hocha, který spíš potřebuje ostřejšího přistrčení do
života. Helena se však nedala odvrátit. Stále se kuchyně u Karasů řídila jen
podle toho, co Petříček rád, a stále byly někde připraveny čokoláda a bonbóny.</span></p>

<p class="mlptext"><span class="calibre13">Tato záplava přeněžnělé
lásky měla však také svá úskalí. Třída se začala Petříčkovi vysmívat. Bystré
oči kluků brzo vypozorovaly, co v tom bylo úchylného, a už se to na hocha
sypalo ze všech stran. „Elllahop, běž k mamince, maminečka ti dá bonbóneček!“ –
„Ellahop je asi holčička, proto má jeho máma o něho takový strach.“ – „Ellahop,
kde máš sukně?“</span></p>

<p class="mlptext"><span class="calibre13">Petříček byl celý rudý.
Kdyby byl výbojnější povahy, byl by se s kluky serval. Kdyby byl zbabělejší,
byl by žaloval. Takhle mu nezbývaly než hádky nebo mlčení. Ale když se „Ellahop,
kde máš sukni“ začalo přenášet i do jiných tříd, Petříček se vzepřel tam, kde
cítil nejmenší odpor: doma mamince. Křikem a pláčem si vymohl, že nesměla už
pro něho docházet a že se mohl jako ostatní vyřítit z gymplu na ulici a pokřikovat
s nimi celou petrskou čtvrtí.</span></p>

<p class="mlptext">Helena tedy jen tajně a zpovzdáli sledovala jeho denní návraty
z gymnázia. A jednoho dne se jí přitom rozbušilo srdce: od rohu novostavby
Městského muzea spatřila dole v parčíku vytáhlého Petříka s hromadou učebnic
pod levou rukou, jak pravicí horlivě šermuje a vší svou výmluvností vykládá
cosi zlatovlasé dívce s dlouhými dvěma copy na zádech. Helena je sledovala
vytřeštěnýma očima, než jí zašli za skupiny keřů. Pak se obrátila a zrovna
letěla do Varieté Humberto.</p>

<p class="mlptext">„Je pan ředitel nahoře?“ křikla u vchodu na vrátného.</p>

<p class="mlptext">„Ano, milostpaní, už je po zkouškách,“ odpovídal pan Dvořák a zůstal
udiven stát, jak se bez dechu hnala do schodů.</p>

<p class="mlptext"><span class="calibre13">„Máš doufám minutku volného
času?“ vyrazila ze sebe, když se vřítila do Karasovy pracovny.</span></p>

<p class="mlptext">„Copak se stalo, Helenko?“ zeptal se Vašku udiven.</p>

<p class="mlptext">„Moc se stalo, nesmírně mnoho se stalo – Petříček má holku!“</p>

<p class="mlptext">„Petříček?“ zvedl Vašku překvapen obočí do výše. A v té chvíli
mu to kolem očí zahrálo a ze rtů mu spokojeně ujelo: „Zaplať pámbů!“</p>

<p class="mlptext">„Co to říkáš?“ vykřikla Helenka a zůstala napjatě stát.</p>

<p class="mlptext"><span class="calibre13">„Děkuji bohu, Helenko, že
se chlapec tak vzmužil. To už je jediná cesta, která ho může přivést k zdravému
životu.“</span></p>

<p class="mlptext">„Ty to schvaluješ?“</p>

<p class="mlptext">„Ovšem!“</p>

<p class="mlptext">„A co já… já se mám zříci toho jediného, co mám?“</p>

<p class="mlptext">Hlas se jí roztřásl, slzy vyrazily, Helena se zhroutila do
křesla. Vašku k ní přistoupil a vzal ji za ruku.</p>

<p class="mlptext"><span class="calibre13">„Helenko,“ pravil se vší
tichou srdečností, „to je přece úděl všech rodičů, že jim jednoho dne děti
začnou ulétat z hnízda! Díváš se pořád na Petra, jako by to byl chlapeček, a zatím
mu na tvářích už vyráží chmýří.“</span></p>

<p class="mlptext"><span class="calibre13">Domlouval jí, co mohl
nejrozumněji, ale srdcelomné štkaní se nezastavilo. Odcházela od něho zlomená a
plačící. Chystala se, že doma promluví s Petříkem, ale byt našla prázdný a pustý.
Byl někde s ní, s tou se zlatými copy. A tu zachvátil Helenu otřes, kterému se
před časem vyhnula. Ztratila svou lásku a oporu. Kolik let že jí zbývá z plnosti
života? Snad osm, snad pět, snad tři. A hlavou jí třeštila zoufalá myšlenka, že
musí z toho urvat a zachránit, co se dá.</span></p>

<p class="mlptext">Třetího dne přišel pan Dvořák k paní Dvořákové do kuchyně za
portýrkou.</p>

<p class="mlptext"><span class="calibre13">„U direktorů se něco děje,“
zvěstoval důležitě. „Tuhle přiletěla direktorka celá bez sebe za ředitelem a šla
zpátky celá ubrečená. A teďka zrovna tak přiletěl direktor, a že prý mu mám
hned sehnat starýho Karase. To voni budou mít něco ve familii. Podle mýho by
mohlo být něco s mladým.“</span></p>

<p class="mlptext"><span class="calibre13">Nahoře opravdu přecházel
Václav Karas po kanceláři jako lapené zvíře. Strýc Frans Steenhouwer seděl u okna
s rukama sepjatýma a jen tiše vrtěl lysou hlavou. Čekali na Antonína Karase.
Vrazil dovnitř a rovnou se zeptal: „Co je, Vašku?“</span></p>

<p class="mlptext">„Zlá věc, táto. Helena ujela.“</p>

<p class="mlptext">„I hrome – a kam?“</p>

<p class="mlptext">„Ještě nevím. Patrně někam k cirkusu. Včera dala odeslat svého
koně do Dráždan, ale to asi nebude jeho konečná štace.“</p>

<p class="mlptext">„I můj ty bože, to je pěkné nadělení!“</p>

<p class="mlptext">„Tuhle mám od ní dopis. Prý jí není možno v Praze žít, že prý
musím pochopit, že varieté nevyhovuje jejím ideálům, a když prý se i Petřík od
ní odtrhává, musí prý zachránit ještě kus svého života.“</p>

<p class="mlptext">„Tak jo, chlapče, to jo. To jela za manéží. Pámbůh té potěš,
abys neztratil hlavu. Tak tu zas budeme žít bez ženské jako v maringotce. Ono
to bylo pořád nějak na krajíčku – Cirkus Humberto se nezapře.“</p>

</div>
</body>
</html>