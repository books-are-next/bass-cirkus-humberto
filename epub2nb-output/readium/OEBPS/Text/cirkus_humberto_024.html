<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="mlpuroven2kapitola">X</h2>

<p class="mlptextbez1radku"><span class="calibre13">Úspěch! Úspěch –
jaká to vzpružina pro chtivé Vaškovo srdce! Jak to v něm náhle všechno vzkypělo
touhou po činnosti, po uplatnění, po vyniknutí! Stačí mu vůbec tento stan s konírnami
a se zvěřincem? Sedmiletému klukovi je to všecko málo. Ráno nemůže dospat, už
aby byl venku u vozů se zvěří nebo v koňských stájích. Čištění a krmení čtyř
bandurků už si převzal úplně sám. Hans jen někdy stojí u kůlu a poučuje ho: „Kartáčuj
vždy tou rukou, která je blíž hlavě. Nikdy nekartáčuj tak dlouho, až se ti
ukáže bílý prášek. Hřeblo je na kartáč, a ne na koně. Na oči a na hubu měj
pokaždé zvláštní hadr. Kopyto musíš čistě umýt a pak namazat mastí. Kopyto se
čistí jen dřevěným nožem.“ A Vašek poctivě obsluhuje své čtyři svěřence,
načesává jim čupřinu, hřívu i dlouhý ocas, čistí žlaby, kydá hnůj, vybírá pro
svou obůrku nejdelší slámu. Za půl roku zná všecky kočovské praktiky a nejednou
stojí vedle Hanse, když velcí koně opouštějí stáj, kouká znalecky na jejich
chod, kritizuje našlapování, pozoruje i cizí koně, rozpoznává plošší kopyto a strmější,
kozlí, stále veden Hansem k jeho životní zásadě, že kopyto je nejdůležitější
věc, na něm že je váha koně i s jezdcem.</span></p>

<p class="mlptext">Ve stáji by vydržel Vašek celý den, ale jak by mohl vynechat
kapitána Gambiera, když v modré zástěře vysekává koňské čtvrtky na desítiliberní
porce a roznáší je na vidlici tygrům a lvům! U toho přece musí Vašek taky být,
pozorovat skoky zvěře, když cítí potravu, poslouchat chroptivé řvaní a hluboké
vrčení šelem, když popadnou maso mezi pracky, a dívat se na ně, jak po nakrmení
pomalu, s požitkem pijí vodu, skloněny k nádobě krásnou protáhlou linií. A pak
je třeba si zahrát s lvíčaty. Jsou teď ve voze Gambierově, mají už jméno,
Borneo a Sumatra, a rostou jako z vody. Vašek už je pomalu nebude moci o představení
nosit, škrábou ostrými drápky, a protože už dostávají masitou potravu, může být
jejich drápnutí nebezpečné. Zato ve voze nebo na ohrazeném trávníku na slunci
je s nimi podívaná, jak si hrají, jak se honí, jak na sebe číhají, jak se rvou,
křížkují a jak zase odskočí. Pan Hamilton k nim přidal mladou fenku teriéra a teď
je mezi těmi třemi mláďaty teprve šťuchanice a vztekanice; a Vašek u nich je
jako čtvrté mládě, spustí se na všecky čtyři a lvíčata s psíkem na něho dorážejí,
udělá jim ze schumlaného papíru myšku a lvíčkové se hrbí ke skoku jako pravé kočky,
natáhne se na výsluní na vyhřátou zem a unavená koťata se mu schoulí na prsou a
předou, až usnou.</p>

<p class="mlptext">Ale Vašek nemůže dlouho odpočívat. V menažérii je plno zvířat,
která stojí za pozorování. Co zábavy dá jen neklidné stádo opic! A vedle nich
sedí na bidélku papoušek Fifi s růžovou chocholkou, nejučenlivější ze všech,
který pokřikuje šesti nebo sedmi jazyky, křičí jako opice, štěká jako hyeny,
hvízdá několik taktů „Ach, du lieber Augustin“, vrže jako skřípavé kolo u vozu,
do toho pískne píšťalové signály Kerholcovy a zas volá občas zaslechnuté
výkřiky: „Anton, Trinkwasser! Pozor, Hans, jedeme! Arr-Šehir, allez! Bingo,
Bingo! Open the door!“ Vašek ho lehce šimrá na rozčepýřené hlavičce a vytrvale
mu předzpěvuje „Pepíku, Pepíku, copak dělá Káča?“, aby rozšířil jeho repertoár
o novou notu.</p>

<p class="mlptext">Mezi zvěřincem a konírnami bývá umístěna stáj slona Binga. Vašek
nikdy nemůže vynechat tohoto svého velkého přítele, který ho vítá radostným
troubením. A Vašek pomáhá panu Arr-Šehirovi polévat v horkých dnech Binga
džbery vody a sedá na bobku vedle něho, když Arr-Šehir velkým pilníkem hobluje
Bingovi nehty. Arr-Šehir je u svého Binga téměř ustavičně. Musí-li odejít,
Vašek si hraje s Bingem: vezme jeho chobot a šeptá mu do něho mazlivá slova; a Bingo
prstíkem u chobotu omakává hochovi tvář. Pak přitáhne Vašek lehkou kupici sena
a Bingo vyškubává z ní chuchvalce a hází si je na temeno. Za chvilku má hlavu
jako ve věnci a v závojích, až Vašek dole radostí tleská rukama. A pak Bingo
schýlí hlavu, natáhne chobot, Vašek se přitulí a Bingo si ho postaví na hlavu
do senného hnízda. A Vašek sedí blažen nahoře, tři metry nad zemí, a sní o tom,
že vede posvátného slona tam někde v Sonepuru na Gangu, v tom velkém středisku
obchodu se slony, o němž mu tak často vyprávěl Arr-Šehir, že tam jeho otec
koupil před lety Binga. Arr-Šehir rád vypráví; naučil se během let slušně
německy a všechno, co říká, mění se mu v povídky a v průpovědi. Nejraději
usedne po práci Bingovi mezi nohy, Vašek na zem proti němu, a Arr-Šehir začne
zpěvavě vyprávět některou z desetitisíce povídek Školy života:</p>

<p class="mlptext">„Byl člověk lakota a kradl na poli cibuli. Chytli ho a přivedli
před krále. Král je vyslechl a dal zloději na vybranou: buď zaplatí sto dinárů,
nebo dostane sto ran holí, nebo musí sníst sto cibulí. Člověk lakota si ovšem
vybral trest cibulí. Přinesli jich sto a člověk lakota je začal jíst. Snědl
jich sedm a ještě sedm a ještě sedmkrát sedm a bylo mu tak zle, že prosil krále,
aby mu raději dal baštonádu. Položili ho tedy a přinesli hole a dali mu sedm
ran a ještě sedm ran a ještě sedmkrát sedm ran. A člověk lakota křičel bolestí
a prosil, že raději zaplatí sto dinárů. A tak se stalo, že člověk lakota se dal
potrestat natřikrát, chichichi.“</p>

<p class="mlptext">Arr-Šehir se směje tenkým, vysokým hláskem a cení přitom zuby.
Když se jeho smích ozve, Bingo se přestane kolébat, zvedne chobot a tiše
troubí. Vašek sedí naproti a vidí, že Bingo rozumí všemu, co se povídá; dávno
už věří Arr-Šehirovi, že Bingo je vyšší, vznešená bytost, že jeho pramáti
lítala prostorem na křídlech, než ji jogín zaklel k chůzi po zemi, a že je
třeba být uctivý k Bingovi ve dnech sucha i lijáků, neboť Bingo je pán dešťů.</p>

<p class="mlptext"><span class="calibre20">Ale jaký to dupot a jaké
ržání se ozývá za plátnem konírny? Teď asi skončila direktorka své cvičení s lipicány
a ti se vracejí. Kdykoli mají po práci, řičí rozkoší a ostatní koně jim odpovídají.
Teď začne cvičit pan Perreira a Vašek utíká, aby při tom byl. To je nejdříve
římská jízda, divoký trysk kolem manéže, přičemž stojí Perreira rozkročen na
dvou koních, dvou krásných ryzkách s bílými hvězdami na čele a s bílými
punčoškami na předních nohou. Vašek už je zná, jsou to angličtí polokrevníci
Leporello a Trafalgar; a když dvakrát objeli manéž, přibíhá zlatě plavá
Valentine s temnou hřívou a s tmavým pruhem na hřbetě, na jejímž levém stehnu
je vypáleno velké S, znamení hřebčince Schwaigangeru. S vlající hřívou cválá za
oběma koni, kteří se v jízdě trochu rozestupují, a Valentine vbíhá mezi ně,
Perreirovi pod nohy, takže Perreira jede teď rozkročen nad třemi nespoutanými
zvířaty. A už od gardiny vybíhá valach Dahomej, světle izabelový, s růžovou
pletí a bílou hřívou, dohání cválající trojici, vsouvá se mezi Valentine a Trafalgara,
a pan Perreira má pod sebou čtyři koně ženoucí se v kruhu v plné kariéře. Oba
tmaví ryzáci jsou vně, obě plavky uvnitř, ale pan Perreira po chvíli překročí s
Trafalgara na Dahomeje, Trafalgar zvolní krok, že zůstane zpět, pak je dožene a
sám vklouzne mezi Dahomeje a Valentine. Pak se to opakuje s Leporellem a pan
Perreira končí jízdu stoje na obou plavých koních a maje ryzky uvnitř mezi
nimi.</span></p>

<p class="mlptext">Když seskočí a dává všem čtyřem po kousku cukru, nasedá Alice
Harweyová, švadlena a krasojezdkyně; Vašek už ví, že tady každý umí o mnoho
víc, než se na první pohled zdá. Její kůň je tmavě šedá brůna Bonnaserra, s černou
hřívou a s černou mouřenínskou hlavou. V klisně je andaluská a neapolská krev,
má hrdý postoj, v kroku vysoko zvedá kolena a vykračuje přímo nataženýma
předníma nohama. Pan Perreira říká, že je zřejmě příbuzná s lipicány a že si ji
dlouho vyhlížel pro vysokou školu, ale že je mu přece jen „na zadní ruce“
slabá. Vaškovi trvalo pár týdnů, než se vyznal v těch různých koňských „rukách“,
když tu mluvili o přední ruce, o zadní ruce, o levé a o pravé, než rozpoznal,
že tím míní předek koně nebo zadek a jízdu vlevo či vpravo. Ale nyní již sám
mluví v samých odborných koňáckých výrazech, říká, že Bonnaserra bodá zvysoka,
po Španělsku. Pro koně má Vašek oči jako ostříž, všeho si všimne a brzo vidí,
že každý kůň má nějakou zvláštnost, nějakou odlišnost. A hodiny by se vydržel
dívat na jezdce v práci, i třebas na tu Alici Harweyovou, jak se vztyčí, jak na
koni tančí, jak se zvedá na špičky a pak zase jak skáče obručemi a přes
objekty. Je to podivné: Alice je přece nehezké děvče, se silně pihovatou tváří,
ale zde na koni, v třpytném letu, je to najednou půvabná krasavice, pružné štíhlé
tělo táhlých údů, vznášející se v ladném vlnění nad mohutným korpusem černošedé
klisny.</p>

<p class="mlptext">A pak se vrací pan Perreira se Santosem. Sedmiletý hannoverský
vraník je teď v létě v plném lesku svých černých vlasů, oko mu zrovna srší
ohněm, v útlých nohách mu to hraje tancem, ale když s ním Perreira stane
uprostřed manéže, stojí jako z kovu, jen každý jeho sval je napjat a čeká na
impuls k práci. Hudba nasadí a Perreira téměř bez pohnutí uvede Santose v rytmizované
figury vysoké školy, jede s ním španělským krokem na dvě tempa, přejde klusem v
passage, ve cvalu provádí changement, renvers, passady, zvedá jej k levadám a kmezairu,
aby plavnými kapriolami ukončil první část produkce. Vašek ještě nikterak
nechápe, na čem to všecko záleží, ale to nejasně cítí jako prostý divák, že tu
se před ním rozvíjí vrchol jezdeckého umění teatrálního; každý krok a každý
pohyb je tu uměle stvořená krása, něco, co nebylo dáno přírodou, co jen lidský
důmysl, lidská vůle a lidská trpělivost vypěstovaly k ideální dokonalosti.
Hlídá očima každý ten nepatrný pohyb jezdcovy ruky nebo nohy, každé pošinutí v sedle,
které vzápětí působí, že kůň tančí nepřirozenými, ale ladnými kroky, překonává
tíži i setrvačnost, vznáší se na místě anebo letí vzduchem ve zpomaleném, uměle
zdržovaném pohybu. Je to všecko klidné, mírné, skoro pomalé, řada cviků je na
místě, vypadá to jako lehounká, půvabná hra, ale Vašek vidí, jak krásná srst
Santosova vlhne krajním napětím, a nejednou již byl při tom, když Perreira po
produkci shodil za gardinou šaty a dva mužové mu ručníky drhli vysílené,
zpocené tělo.</p>

<p class="mlptext"><span class="calibre13">Po Perreirovi zkouší
zpravidla Barengo. Vašek cítí zvláštní úctu k tomuto zádumčivému Španělu, který
je veskrze jiný než všichni ostatní. To povykující pan Laribeau je Vaškovi
mnohem bližší, hoch tuší ve Francouzovi veselou krev mladého člověka, kypícího
zdravím a silou, kdežto pan Barengo je vznešený a uzavřený a koná všechno jako
obřad. Je to až neuvěřitelné, jak krásně se tam nahoře na hrazdě vznáší, jak
letí vzduchem jako stříbrný plamen, s jakou lehkostí přistává, jen tak přilne,
jako by uhlazeně kývl rukou; ale zde na zemi – ne, Vašek ještě nepoznal nikoho
tak odloučeného od okolního světa. V prvních dnech mu zatanul na mysli pan
farář, ale hned to zavrhl; kdepak jejich pan farář, to byl učiněný sedlák; leda
o Božím těle, když šel s monstrancí pod baldachýnem, to ano, to se nějak
podobal panu Barengovi, když se svou ženou a s panem Héctorem kráčí k provazovému
žebříku. Vašek by se tak rád vyšplhal nahoru, už z pouhé zvědavosti, jak to tam
pod střechou stanu vypadá. Když venku vane ostrý vítr, všecko prý se tam nahoře
rozezní, napjatá lana na stožáru bzučí, plátno se chvěje tichounkou hudbou, vlajka
nad stanem drnčí, i dřevo stožáru prý tam nahoře zpívá. Ale když ho jednou
Laribeau chtěl vzít s sebou, pan Barengo je zastavil, pohladil Vaškovi hlavu a řekl:</span></p>

<p class="mlptext"><span class="calibre20">„Mi chicuelo, neopouštěj
pevnou zem. Na ní je hrob vzdálenější, kdežto my nahoře jej máme přímo pod
sebou.“</span></p>

<p class="mlptext">Bylo to vážné a slavnostní, že Vašek bezděky sklopil hlavu. A nyní
zůstává jen dole, zalezlý někde mezi gradiny, aby se s otevřenými ústy díval na
ten úchvatný vzdušný rej, na to hebké proletování bílých těl, na to
neslyšitelné víření, v němž mizí síla napjatých svalů a zůstává jen ladně
vykroužená křivka. Takhle nějak létají andělé, povzdechl si zbožně v prvních
dnech, ale později, když už všemu lépe rozuměl, říkal si: „Kdepak andělé, copak
andělé dovedou v letu vytočit dvojité salto mortale?“ Je toho všude plno, co Vašek
musí sledovat a zkoumat, a co toho teprve je, co sám musí dělat! Jede se od
města k městu a Vašek na Mary jest odpověden za druhé tři bandurky, kteří
klusají po jeho boku. Zastaví se k nocování a už se musí stavět přenosná stáj a
Vašek stojí u svých dílů plátna a rychle spojuje jejich šněrování. A pak s kočími
pro slámu, pro oves, pro seno, pro vodu; a vydrbat poníky věchty slámy; a ošetřit
kopyta, jak denně žádá Hans. A ráno se to všecko zas rozbourá a naloží a jde se
znovu do sedla a znovu na silnici, do slunce, do větru, do deště. A pak přijde
předepsané město a je nutno vypomoci i při stavbě a zařizování stanu a Vašek se
lopotí s gradiny a skládacími židlemi do lóží. Sesadí se pista uzavírající
manéž a přijíždějí vozy s pilinami. Pět šest for pilin se vejde do manéže, je-li
půda rovná; piliny se musí zadupat, což obstarávají nejtěžší tažní koně
cirkusu, a polévat vodou. Tu je plno práce pro kluka, jako je Vašek, kterého si
každý přivolá na výpomoc a který je dobrý na tisíceré zaskočení.</p>

<p class="mlptext">Ale když je pak večerní odpočinek a mužští usedají s uvolněnými
svaly k hrncům s večeří, přichází Vašek do tátovy party s tichým uspokojením,
že postavil svůj kus díla. Vědí o tom všichni v cirkuse, malý Vašku není jim
žádný dětský mazlíček, je to jen nejmladší pracovník a mají ho rádi, že tak
prostě, bez říkání dovede opustit hru a pomáhat, kde je potřebí zatlačit. Když
se tu objevil, přijímali ho s úsměvem pro jeho roztomilost, teď však už mají
dávno k němu jiný poměr. Dobyl si úcty a uznání; všichni vidí, že je v tom
malém mrštném těle vážnost a houževnatost dospělého člověka; a mezi ním a všemi
lidmi cirkusu se rozvíjí jakési tiché chlapské bratrství. Tohle není
společnost, ve které se říkají něžnosti. Rozcitlivělý hoch by tu asi velmi
trpěl drsností prostředí. To kupodivu i ten africký Paolo, protřelý, ostřílený,
otrkaný, zvyklý na rány a křiky, má někdy chvíle měkkého stesku, kdy je mu
líto, že nikdo nepřijde a nepohladí malého, krásného Paola, nepolaská se s ním
hebkou rukou, hedvábnými slovy; jak by byla jeho dušička blažena, kdyby aspoň
někdy pocítila teplou něhu, vlahou mazlivost. Ale Vašek je sukovitě tvrdý, jeho
nátura se projevuje spíš zaklením a plivnutím do dlaní; je mu nevolno, když ho
začne objímat taková cukrující bába, jako je paní Hammerschmidtová, jeho živel
jsou dospělí mužští, především ti pašáci z osmičky, s nimiž táhne jako rovný
mezi rovnými.</p>

<p class="mlptext">Nejkrásnější jsou s nimi vlahé letní večery, když se táboří
venku ve volném kraji. Tu se parta osvobozuje z těsné klece maringotky, jeden
po druhém si přinese houni, natáhnou se někde za vozy do boží trávy, a jak se
nad nimi klene vysoké nebe a vzduch se chvěje milostným zpěvem cvrčků, uvolňuje
se vzpomínka za vzpomínkou, mužští vyprávějí a Vašek by poslouchal až do
zblednutí hvězd. Pozdní léto má ještě jiné vábení: táhnou selskými kraji a choutky
venkovského kluka vítězí nad hrdostí jezdce – Vašek odbíhá do polí, aby si
natrhal lusek či makovic. A jak se blíží podzim a den se krátí, probouzejí se i
v seržánu Vosátkovi marodérské laskominy, vyvede kamarády za tábor, rozdělá na
úhoru mezi šípkovím oheň a peče brambory, které za jízdy natahal z opuštěných
brambořišť. Dubiny, bučiny zlátnou a rudnou, svítivě břízy shazují z korun
denárky, po tvářích jezdců se motají nitky babího léta, deště začínají crčet na
tiše klusající kolony koní, Arr-Šehir zpívá na hlavě Binga modlitbu na
zastavení dešťů, Achmed Roméo, zachumlán do šátků a šálů, odříkává při zamženém
západu slunce súru Sáby: „Určili jsme v zemi své putování. Jeďte po své cestě v
bezpečí dne i noci.“</p>

<p class="mlptext"><span class="calibre13">Všichni už vědí, že
vytrvalé bubnování dešťů na plátna stanů přivolává konec cesty a radostného tulačení.
V polou října je třeba přejít k zimnímu životu. Pro některé to znamená odchod z
cirkusu a loučení. Melancholie se bezděky brouzdá s nimi, když za mlhy tíhnou
sychravým jitrem opatřit hladovějící zvířata. Jediný pan Berwitz chodí mezi
nimi s hrudí pyšně vypjatou a mne si rukama: koupil dřevěnou konstrukci na
prostranství při Reeperbahn, dal ji upravit, je svrchovaným pánem zimního sídla
a Cirkus Humberto poprvé bude přezimovat na vlastní půdě.</span></p>

</div>
</body>
</html>