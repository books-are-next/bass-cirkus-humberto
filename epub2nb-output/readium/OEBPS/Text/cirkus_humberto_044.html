<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection8">
<h2 class="mlpuroven2kapitola">XIII</h2>

<p class="mlptextbez1radku"><span class="calibre13">Mladý Krčmářík a Cerha
z Horní Sněžné, stavěči stanu, jedou vpředu jako švédští rejtaři, v černých
širácích s vlajícími pštrosími péry, ve vysokých botách, jež jim jdou do půl
stehen. Oba mají trubky od hradeckého pana Červeného, a to se tedy jejich
troubení třepotá hamburskými ulicemi až za pátý roh a lidé přibíhají, aby
spatřili pestrou kavalkádu, návrat Cirkusu Humberto do zimního sídla.</span></p>

<p class="mlptext"><span class="calibre13">Petr Berwitz je všemi
předchozími událostmi zkrušen a vyčerpán. Ale teď, když se vyšvihl do sedla,
když ví, že se celý Hamburk seběhne, aby ho viděl, jak vede svou družinu, teď
to z něho všecko spadlo, cítí se na svém útlonohém berberském hřebci jako
velmož, nechá jej občas zatančit a občas se vzepnout, aby ukázal, jak pouhým
stiskem kolenou zvládne bujné zvíře a jak ještě přitom může krásným gestem
smeknout šedivý cylindr a děkovat za potlesk davů. Anežka Berwitzová jede po
jeho boku v černé amazonce, v cylindříku se závojíčkem, hrdá, vlídná, tak něco
mezi falckraběnkou a vévodkyní. Za nimi Vašek s Helenkou, </span>krásná dvojice
elegantních jezdců v loveckých úborech se svítivě červenými kabátci, jako by
jeli za masterem k honbě za liškou. A za nimi nekonečný proud jezdců, jezdkyň i
neosedlaných koní a pak obr Bingo, obr Ali Baba, obr Singapore, obryně Fathma,
obr Jugguth, obr Sáhib, šest slonů, kteří se rozvážně plouhají městem a malýma
očkama sledují hokynářské krámy s hromádkami zelí a květáku a výkladce kupců s pomeranči
a melouny. A lidé se smějí, když vidí dva malé, vesele poštěkávající teriéry
probíhat Bingovi mezi nohama, jako by se honili okolo pohybujících se sloupů.
Je krásný podzimní den, živé barvy kostýmů se třpytí v slunečním jasu a jemný
čich zvířat nabírá vzduch, lehounce vonící dehtem a rybinou. Vědí již, že je to
vůně jejich zimního domova, že spějí do pohodlí a tepla stálé stáje.</p>

<p class="mlptext"><span class="calibre13">Zadní vrata k cirkusové
budově se doširoka otvírají a letní správce stojí v nich a salutuje
vjíždějícímu direktorovi. Berwitz seskakuje v prostoru za gardinou a třemi
dlouhými kroky je na prahu vlastního cirkusiště. Uhrabaná manéž leží před ním
jako žlutě se lesknoucí lívanec, gardiny jsou osmýčeny, židle v lóžích otřeny z
prachu, okna v přístřeší umyta. Večer se může hrát. A správce již je zde se
svým hlášením. O čem referuje, jsou samé maličkosti, rozbitá okenní tabulka,
nový nátěr dveří, spravená okapová roura. Berwitz jen pokyvuje hlavou: to nic,
to nic; ale najednou sebou škubne a ostře se podívá na správce.</span></p>

<p class="mlptext"><span class="calibre13">„A před třemi dny,“ hlásí
správce pořád stejně suše, „přišli dva páni od magistrátu, že prý jsou stavební
komise a že jdou prohlédnout budovu z bezpečnostních ohledů.“</span></p>

<p class="mlptext">„Vy jste je vpustil?“ přerušil ho Berwitz, jako když
zatřeskne.</p>

<p class="mlptext">„Namítl jsem jim, že pán není přítomen a že je nemohu bez pána
vpustit. A oni na to, že jsou zde úředně a že prohlídce nesmím překážet, že ji
provedou a protokol že se sepíše, až pán přijede.“</p>

<p class="mlptext">„To je neslýchané!“</p>

<p class="mlptext">„Co jsem měl dělat? Ukázali mi rozkaz od magistrátu.“</p>

<p class="mlptext">„Vy jste je pustil dovnitř?“</p>

<p class="mlptext">„Ano, ale šel jsem ovšem s nimi.“</p>

<p class="mlptext">„A co shledali?“</p>

<p class="mlptext"><span class="calibre13">„Vrtěli hlavou, že prý je
budova velmi sešlá, zpuchřelá, gradiny nejsou dost bezpečné, stropem že zatéká
a že je tu málo nouzových východů.“</span></p>

<p class="mlptext"><span class="calibre13">„Hleďme! Najednou! Desítky
let to bylo v pořádku, a najednou tu není dost nouzových východů!“</span></p>

<p class="mlptext">„Taky jsem jim to namítl, ale oni vedli svou, že jsou nové
stavební a bezpečnostní předpisy.“</p>

<p class="mlptext">„A co řekli nakonec?“</p>

<p class="mlptext"><span class="calibre13">„Nakonec řekli, že se zatím
nedá nic dělat, dokud majitel není přítomen, a že přijdou ještě jednou, až se
pan ředitel vrátí. Prý sepsat o všem protokol.“</span></p>

<p class="mlptext"><span class="calibre13">„Děkuji,“ kývl Berwitz a propustil
správce. Stál chvíli zamračen, se zakousnutými rty, pak se obrátil a prošel
stájemi na zadní prostranství. Některé vozy už stály na svých místech, jiné
zajížděly. Jednička měla schůdky spuštěny, Anežka byla již patrně uvnitř.
Berwitz vystoupil nahoru a vešel.</span></p>

<p class="mlptext"><span class="calibre13">„Zítra ráno půjdu na
magistrát,“ spustil rovnou, sotva za sebou zavřel dveře.</span></p>

<p class="mlptext">„Stalo se něco?“ obrátila se Anežka od zrcadla, kde si
přičesávala vlasy.</p>

<p class="mlptext">„Někomu tam nedá spát naše bouda. Byla tu stavební komise a má
nějaké námitky proti provozu.“</p>

<p class="mlptext">„To asi ta nová konkurence, co? To varieté, o kterém Gaudeamus
vyprávěl Vašku?“</p>

<p class="mlptext">„Snad… vidíš, to mne nenapadlo. Ano. Patrně to bude odtamtud.
Ale už mám těch věčných potíží po krk. Prodám konstrukci.“</p>

<p class="mlptext">„Teď na podzim? To by byl přece, Petře, nesmysl?“</p>

<p class="mlptext"><span class="calibre13">„Já vím, já se jí také
nechci hned teď zbavit. Mohu si přece vymínit, že jí budu užívat do jara. Ale
chci už to mít z krku, chci už mít jednou všecky své věci v pořádku, chci už
zase jednou vidět peníze, velké peníze, moc velké peníze. To jsou milióny, má
drahá, jakou cenu má dnes tenhle pozemek jako staveniště! A já se mám dát prohánět
nějakou pitomou stavební komisí? Přijdou si sem nějací hadráři za mé
nepřítomnosti a šťourají se v prknech, není-li některé nahnilé. Ještě štěstí,
že jsem se k tomu nenatrefil, to by byla hezká kupa urážek úřední osoby a k tomu
nějaké těžší zranění na těle. Nahnilá prkna! Zpuchřelé sloupky! Já bych jim je
omlátil o hlavu, aby poznali, jak je ještě to dřevo zdravé.“</span></p>

<p class="mlptext">„Neměl by ses tak rozčilovat, Petře…“</p>

<p class="mlptext">„Já se nerozčiluji, ale svět mě rozčiluje! Deset let tu
zápasím o existenci tolika rodin, celé jmění na to dosadím, odnikud nepřijde
slůvka uznání nebo pomoci, ale skočit mi na týl a chtít mne připravit o živobytí,
to ano, to jsou úřady hned pohotově. Ach, magistrát! Co jsem se jim nadělal
dobročinných představení, na chudé, na sirotky, na nemocnici, na vánoční
nadílku. A najednou se jím nelíbí moje prkna! Najednou mají kdy prohlížet
sedadla v Cirkusu Humberto, jestli se nesesypou pod jejich hemeroidy! A já tu
nebyl, nikdo tu nebyl, kdo by vzal šambriéru a prohnal ty škrabalské šakaly po
manéži!“</p>

<p class="mlptext">Petr Berwitz stál u stolu a bil do něho sevřenou kostnatou
pěstí. Vřelo to v něm dlouho utajovanými hněvy, tváře mu zbrunátněly, žíly na
krku naběhly.</p>

<p class="mlptext"><span class="calibre13">„Proboha tě prosím, Petře,“
promluvila naléhavě Anežka, zneklidněna návalem vzteku, jaký ještě u Berwitze
neviděla, „nerozčiluj se tolik, nekaz si první den. Bouda je sešlá, ale to jim
zítra vymluvíš. Na jednu zimu to ještě dávno stačí. Kolik myslíš, že ti vynese
prodej pozemku?“</span></p>

<p class="mlptext">„Co já mohu vědět,“ utrhl se na ni Petr, „pět miliónů, osm
miliónů, deset miliónů… ale nejdřív se musí vyřídit ta drzost, že sem za mými
zády vleze nějaká komise.“</p>

<p class="mlptext"><span class="calibre13">„Deset miliónů je snad
mnoho,“ namítla Anežka, aby ho svedla na jinou myšlenku.</span></p>

<p class="mlptext">„Cože, mnoho? Ty chceš se mnou smlouvat? Moje vlastní žena?
No, to jsem se dočkal pěkného překvapení. A kolik myslíš, že to má cenu?
Milión, co? Chachacha! Paní Berwitzová chce připravit pana Berwitze o devět
miliónů! To je podívaná! To je číslo pro jarmark!“</p>

<p class="mlptext"><span class="calibre13">„Mais vous êtes un fou, mon
cher, – neviděl jsi taky rajtovat po manéži noty jako Selnicki?“</span></p>

<p class="mlptext"><span class="calibre13">„Ne – ale neviděl jsem tam
také rajtovat magistrátní komisi, rozumíš, a to mne žere a to mne bude žrát,
protože už mám toho všeho štvaní dost…“</span></p>

<p class="mlptext"><span class="calibre13">„Můj milý,“ zvedla se teď
Anežka pomalu a vážně, „jestli nepřestanete s tím pošetilým láteřením, odejdu
odtud, já takové řvaní doma nesnesu.“</span></p>

<p class="mlptext">„Tak,“ supěl Berwitz, „tak už ani řvát doma nesmím, když se mi
chce řvát, když potřebuji řvát, když musím řvát, abych se nezadusil. Inu arci,
já jsem jen manžel. Kdybych byl páchnoucí lev nebo tygr a zařval, to by paní
Anežka Berwitzová ovšem ihned ke mně přiběhla a šmajchlovala mě, ale že jsem
jen manžel, to je její jemnocit najednou uražen…“</p>

<p class="mlptext"><span class="calibre13">Než ještě domluvil, Anežka
prošla vozem a přibouchla za sebou dveře. Berwitz byl jejich třesknutím
přerušen. Díval se vteřinu na ně, pak zasykl a začal si zuřivě rozdělávat bílý
plastrón. Rval kravatu tak, až ji natrhl. Držel ji před sebou oběma rukama a díval
se na tu trhlinu. Pak zasykl podruhé. A najednou šmejkl nákrčníkem na zem a popadl
šedivý cylindr se stolu a šmejkl jím ke kravatě a setřepal s rukou manžety a hodil
je na klobouk a serval si s krku límec a praštil s ním na podlahu a skočil a dupal
po všem, po cylindru, po kravatě, po manžetách a po límci.</span></p>

<p class="mlptext"><span class="calibre13">Večer o zahajovacím
představení předváděl ředitel Berwitz své skupiny koní s tváří černou jako
mrak, v noci ve spaní sebou házel, ráno vstal, s nikým nepromluvil, oblékl se
velmi pečlivě, a prohlásiv stručně, že jde na radnici, odešel. Anežka jen
zvedla hlavu a koukala se, kterou nohou vykročí. I činil to pravou a Anežka
spokojeně pokračovala v zašívání starého kostýmu.</span></p>

<p class="mlptext"><span class="calibre13">Asi o půl jedenácté dal si
Vašek opakovací cvičení s tygry. Dostal je všecky v pořádku na pyramidu i na
taburety a chtěl zrovna přejít ke skokům, když náhle zpozoroval, že se
nejmladší sumatranská tygřice Ramona zachvěla a zježila. Skoro současně se
zježil obrovský Bengali a jeho oči se zeleně zaleskly. Něco se muselo stát, co
zvířata rozčililo, neboť i ostatní najednou byli neklidní. Vašek na ně klidně
promluvil, ale pomalu ustupoval šikmo pozpátku, aby Ramoně nebo Bengalimu
prodloužil hrozící skok. Ale pak poznal, že se nedívají na něho, že je děsí
cosi, co je vedle klece. Na zlomek vteřiny se tam ohlédl a ustrnul. Jako duch
stál u mříže Vendelín Malina, bílý ve tváři, oči podivně vytřeštěny.</span></p>

<p class="mlptext">„Ramona! Bengali! Sednout!“ houkl Vašek ostře na obě šelmy,
aby je zarazil. „Ramona, sednout! Bengali, sednout!“</p>

<p class="mlptext">Zvířata se posadila s nervózní nechutí.</p>

<p class="mlptext">„Proboha, Malino,“ pronesl pak Vašek polohlasně, nespouštěje z
tygru oči, „co to děláte, člověče, vždyť můžete způsobit neštěstí…“</p>

<p class="mlptext">Stařec stál nehybně, s bílou tváří vtlačenou mezi mříže.</p>

<p class="mlptext">„Co je, Malino?“ vyrazil ze sebe Vašek naléhavě.</p>

<p class="mlptext">„Prosím… pěkně…,“ bezzubá ústa Malinova se otevírala se
zřejmým chvěním, „prosím pěkně… kde… je… pán?“</p>

<p class="mlptext"><span class="calibre13">Bylo v tom cosi děsivě
tajemného, opravdu, jako by duch s námahou promluvil lidskými slovy. Vaška
obešla hrůza. Ale přemohl se, práskl bičem a křikl:</span></p>

<p class="mlptext">„Dolu, alou!“</p>

<p class="mlptext">Tygři se zvedli a s huhláním a prskáním, s tesáky vyceněnými
se spouštěli z podstavců na zem.</p>

<p class="mlptext">„Open the door!“ křikl Vašek na oba zřízence v pozadí, „konec
zkoušky!“</p>

<p class="mlptext"><span class="calibre13">Žíhaná těla dravců se
plouhavými skoky hnala k východu, kde zarachotily zástrčky. Vašek čekal
nehybně, až poslední tygr vběhl do mřížové chodby. Pak se teprve otočil k Malinovi.</span></p>

<p class="mlptext">Vendelín Malina zmizel.</p>

<p class="mlptext"><span class="calibre18">Vendelín Malina stál v tu
chvíli v účtárně, tři kroky za zády Franse Steenhouwera, který o něm nevěděl.
Steenhouwer končil svoje stěhování z maringotky do zimní kanceláře. Měl před
sebou kupy tlustých obchodních knih a fasciklů, které ukládal do stojanů a skříní.
Bouchal a rámusil s nimi, že neslyšel Malinu vstupovat. Nabral si právě vysoký
stoh knih do obou rukou, obrátil se s nimi a vyděsil se jeho zjevu tak, že je s
novým hřmotem pustil na zem. Bílý stařec před ním se však ani nepohnul. Měl oči
stále tak úzkostně vytřeštěny a jeho ústa jenom zasténala:</span></p>

<p class="mlptext">„Kde… je… pán…?“</p>

<p class="mlptext">Starému sekretáři a účetnímu se až udělalo mdlo – cosi zoufale
bezradného čišelo z té vybledlé tváře s pokleslou bradou, cosi bezradného a bezmocného
jako úpění náměsíčníka. A jak podivně se ptal! Cožpak tu někdo někdy řekl pán?
Direktor, patron, principál, náš starý a dědek, to bylo běžné pojmenování
ředitele; ale pán? Bylo to tak nezvyklé, že se Steenhouwer chtěl napřed
ujistit.</p>

<p class="mlptext">„Koho tím myslíš, Vendelíne? Ředitele Berwitze?“</p>

<p class="mlptext"><span class="calibre13">Ale Malina, jako by otázky
neslyšel, rozhlédl se vpravo a vlevo podivným pohledem, o němž jsi nevěděl, zda
něco vidí nebo nevidí. Pak mu hlava poklesla, záda se nahrbila a Vendelín
Malina se beze slova obrátil ke dveřím a tiše jako zjevení vyšel.</span></p>

<p class="mlptext"><span class="calibre13">Steenhouwer stál chvíli
jako vyjeven: co to mělo znamenat? Pak oběhl upadlé knihy, vyrazil do chodby a ven
před budovu, ale bílou naježenou hlavu Malinovu spatřil až na konci cirkusu,
právě jak se zahýbá k prostranství s maringotkami.</span></p>

<p class="mlptext">„Jako pes,“ říkal si v duchu Steenhouwer, vraceje se k strazze,
hlavní knize, saldokontům a ostatním zeleným památníkům hospodaření Cirkusu
Humberto, „dočista jako pes, který hledá ztraceného pána. Čert ví, co to do
dědka vjelo, že tak rapluje. Už by bylo na čase odepsat ho z lidského
inventáře, pro podnik je už úplně amortizován.“</p>

<p class="mlptext">Anežka Berwitzová taky stěhovala. A právě když balila lví kůži
z Hasana, objevil se před ní Malina.</p>

<p class="mlptext">„Paní, – kde je pán?“ zeptal se zase tak nezvykle a jeho oči
jako by ji neviděly.</p>

<p class="mlptext">„Šel na radnici, Vendelíne,“ odpověděla Anežka a pozorovala
starce. V jeho chování bylo něco zvláštního, co v ní burcovalo nepokoj.</p>

<p class="mlptext">„Na radnici… tak, tak… na radnici…,“ opakoval mechanicky
Malina a pak se beze slova obrátil a odešel.</p>

<p class="mlptext"><span class="calibre13">„Vendelíne!“ vykřikla
Anežka za ním, ale on, jako by ji neslyšel, kráčel stařeckým, kodrcavým krokem
k cirkusu a kolem něho ven.</span></p>

<p class="mlptext">Po nějaké době přišel k vozu Vašek.</p>

<p class="mlptext">„Říkali mi lidé, že prý tu byl Malina?“</p>

<p class="mlptext">„Ano. A tak divně vypadal. Prý kde je pán?“</p>

<p class="mlptext">„A co jste mu řekla?“</p>

<p class="mlptext">„Že je na radnici. Myslím, že tam šel za ním.“</p>

<p class="mlptext"><span class="calibre13">„U mne taky byl, zrovna při
ranní práci tygrů. Div mi nevlezl do klece. Rozčilil zvířata tak, že jsem musel
cvičení přerušit.“</span></p>

<p class="mlptext">„Vypadá, jako by se pomátl na duchu.“</p>

<p class="mlptext">„Aby to nebylo nic horšího. Je to podivný dědek.“</p>

<p class="mlptext"><span class="calibre13">„Jen kdyby už tu raději byl
Berwitz zpátky,“ ulevila si Anežka. Oběma tanulo na mysli, jaký byl Malina
sýček, jak zlověstná byla vždy jeho občasná zmámenost, ale neodvážili se to
vyslovit. Vzpomínali, jak asi Petr Berwitz na radnici pořídil, s jakou přijde,
jaký osud jim z toho vyplyne. Netrpělivé vyhlíželi k uličce od Reeperbahn, ale
Berwitz nepřicházel. Místo něho se objevila Helena. Byla nakupovat, někde se
zdržela a nyní spěchala s taškou domů. Ale už mezi dveřmi je překvapila.</span></p>

<p class="mlptext">„Co se stalo Malinovi?“ zvolala na ně místo pozdravu.</p>

<p class="mlptext">„Malinovi?“ Anežka i Vašek se na sebe podívali užasle.</p>

<p class="mlptext">„Proč Malinovi?“ zeptala se Anežka. „Co o něm víš?“</p>

<p class="mlptext"><span class="calibre13">„Potkala jsem ho v městě.
Šel bez čepice, s očima vytřeštěnýma, lidé se za ním ohlíželi jako za divousem.
Přeběhla jsem ulici k němu a zavolala jsem ho. Podíval se na mne, jako by mne
nepoznával. ‚Kam jdete, Malino?‘ zeptala jsem se ho. Díval se dopředu, byl
neklidný a neodpovídal. Zeptala jsem se podruhé a on řekl: ‚Do nemocnice.‘ A pak
mne odstrčil a šel dál.“</span></p>

<p class="mlptext">„Do nemocnice?“ zvolali Vašek s Anežkou. „Řekl do nemocnice?“</p>

<p class="mlptext">„Ano.“</p>

<p class="mlptext">„Ale my mysleli, že šel na radnici?“</p>

<p class="mlptext">„Kdepak, ta je přece na druhé straně.“</p>

<p class="mlptext">„Co to znamená, Vašku?“ zvolala Anežka s neskrývaným úlekem. Vašek
seděl u stolu a bubnoval nepokojně prsty.</p>

<p class="mlptext">Někdo zaklepal na dveře.</p>

<p class="mlptext">„Volno!“ zvolala Anežka.</p>

<p class="mlptext"><span class="calibre13">Alice Kerholcová pootevřela
dveře. „Je tu nějaký pán a přeje si mluvit s madam. Může vstoupit?“</span></p>

<p class="mlptext">„Že ho prosím.“</p>

<p class="mlptext">Vešel zavalitý člověk menší postavy, hladkého, bezvousého obličeje.</p>

<p class="mlptext">„Vy jste paní Berwitzová?“</p>

<p class="mlptext">„Ano. A to je moje dcera a můj zeť. Čeho si přejete?“</p>

<p class="mlptext">„Jsem magistrátní podúředník Müller. Otto Müller. Paní
Berwitzová, vy jste ředitelka Cirkusu Humberto, že ano. A vaše rodina pracuje s
vámi, že ano. To je dobře. To je dobře. Vy jste přece zvyklí na leccos. Cirkus
není žádná lehká věc, to je pořád nebezpečí života. Musíte na to stále myslet.
Nu a někdy se stane nehoda i mimo cirkus…“</p>

<p class="mlptext">„Berwitz je…,“ vykřikla Anežka.</p>

<p class="mlptext"><span class="calibre13">„Ne, paní Berwitzová. Ne
to, co si myslíte. Ale přece jen nehoda. Poslali mne, abych vám to oznámil.
Nemilé poslání, věřte mi to, velmi nemilé. Ale co má člověk dělat…“</span></p>

<p class="mlptext">„Proboha, pane Müllere, řekněte už, co se stalo…“</p>

<p class="mlptext"><span class="calibre13">„Pan ředitel Berwitz byl na
radnici, že ano. A tam se nějak rozčilil. A on už je starší pán, že ano. A udělalo
se mu špatně… to jest, ranila ho mrtvice…“</span></p>

<p class="mlptext">„Mrtvice!“ zaúpěla Anežka.</p>

<p class="mlptext">„Ano, mrtvice. Ale nelekejte se. Lékař byl hned při ruce, že
ano. Dostalo se mu ošetření. Pravá strana, paní Berwitzová, pravá strana je
zatím ochrnutá. Doufejme, že se to zlepší.“</p>

<p class="mlptext">Obě ženy propukly v pláč a bezděky se objaly.</p>

<p class="mlptext">„A co je s ním teď?“ zeptal se Vašek. „To tak zůstal na
radnici?“</p>

<p class="mlptext"><span class="calibre13">„Ale kde, pane, ale kde.
Převezli jsme ho hned do městské nemocnice. Velmi šetrně, že ano. Já sám jsem
tam s ním jel. A to vám bylo zvláštní, když jsme ho skládali, vyskytl se tam
nějaký člověk, starý člověk, že ano, a beze slova nám začal pomáhat. Musel to
být někdo zdejší, protože ho pan ředitel Berwitz poznal, když se probral z mrákot.
A z postele mu podal levou ruku a kývl mu, aby si sedl. Tak on tam zůstal u něho,
u postele, že ano, a já běžel sem se zprávou.“</span></p>

<p class="mlptext">Vašek vyběhl ven. Na rohu stála ještě Alice a dívala se na
skotačení svých hochů.</p>

<p class="mlptext">„Paní Kerholcová!“ zavolal na ni Vašek. „Běžte na Reeperbahn a
zastavte některou drožku. Musíme rychle někam jet.“</p>

<p class="mlptext"><span class="calibre13">Když se vrátil, pan Müller
se již poroučel. Anežka se rychle dooblékla, Helena znovu nasadila klobouk. V pěti
minutách odjeli.</span></p>

<p class="mlptext"><span class="calibre13">Teprve během dne vyšetřil
Vašek, co se stalo. Ve stavebním odboru městského úřadu upadl Berwitz do
velkého rozčilení, protože mu tam oznámili, že bude nutno budovu Cirkusu
Humberto zbořit, ježto naprosto nevyhovuje novým bezpečnostním předpisům. Po
dlouhém jednání s přednostou dosáhl aspoň toho, že po několika opravách, k nimž
se zavázal, bude moci ještě tuto sezónu hrát. Když se však zmínil, že budovu a pozemky
prodá, vrtěl přednosta hlavou a upozornil ho, aby se ihned na věc přeptal v regulační
kanceláři ve třetím patře. Berwitz, rozechvěn ještě tímto sporem, vyběhl do
třetího patra. A tam mu předložili plán, podle kterého bude na místě, kde stojí
Cirkus Humberto, zřízeno náměstí. Potřebné pozemky budou odkoupeny městem za
úhradu, která byla pro takové případy stanovena usnesením senátu už před pěti
lety. Když mu řekli, jaká je to cena, zakoktal se, zrudl ve tváři až do fialova,
vytřeštil oči, sáhl si k hlavě a padl.</span></p>

<p class="mlptext"><span class="calibre13">Vašek se vrátil o páté
hodině do cirkusu. Stručně pověděl Kerholcovi, co se přihodilo, a hned rozhodl,
že volnou drezúru koní převezme večer za Berwitze sám. Pak šel za Fransem
Steenhouwerem. Holanďan už na něho čekal.</span></p>

<p class="mlptext"><span class="calibre13">„Nějaký týden musí tam
zůstat ležet,“ končil Vašek svůj referát, „pak nám ho vrátí, ale pracovat už
nebude moci nikdy. Patrně zůstane nadlouho a snad do smrti mrzákem. Tak aspoň
říkají lékaři. Je tedy nezbytno udělat zde všechna potřebná opatření. Jeho
číslo v programu už jsem převzal. Jde ještě o formální ředitelství.“</span></p>

<p class="mlptext">„Ředitelem jsi už přece kolik let.“</p>

<p class="mlptext">„Ne. Nikdy to nebylo vysloveno a já se za ředitele
nepovažoval. Chci mít všude ve svých věcech pořádek, a proto trvám na tom, abychom
se o tom domluvili. Maminka Anežka a ty musíte mi přímo říci, že s mým
ředitelováním souhlasíte. Pak to snad budeme muset provést i v úřadech, vždyť
tu jde o plnou moc a odpovědnost.“</p>

<p class="mlptext">„Zajisté. Ale já navrhuji toto. Převezmeš dnešním dnem řízení
podniku, ale nebudeš zatím nic na jeho složení měnit. Do měsíce uvidíme, jak se
Petrovi povede. Možná že už bude moci připojit i on svůj souhlas. Pak bychom to
provedli formálně před úřady.“</p>

<p class="mlptext"><span class="calibre13">„Dobrá, Frans. Zítra si
probereme hospodářskou situaci. Myslím, že budeme muset Cirkus Humberto
rozpustit. Dobrý prodej byla jediná možná záchrana, a když selhal, sotva jinou
cestou z toho vylezeme. Ale teď musím do stájí, čeká mne toho moc.“</span></p>

<p class="mlptext"><span class="calibre13">Frans Steenhouwer stál nad
psacím stolem a jen kýval hlavou. Dávno viděl v číslicích knih vepsán zánik
podniku, ale pořád doufal ve šťastnou hvězdu Petra Berwitze nebo toho
kouzelného jména Cirkus Humberto.</span></p>

<p class="mlptext">„Máš pravdu, Vašku. Přeji ti hodně štěstí. Dokud mě nepošleš
zpátky do Holandska, budu ti pomáhat, jak umím. Ale tam dole, v manéži, tam
musíš ty ukázat své.“</p>

<p class="mlptext">Podali si zamlkle ruce, dva, kteří jasně viděli trpký úděl.</p>

<p class="mlptext">Vašek odcházel, když Frans sebou náhle trhl.</p>

<p class="mlptext">„Haló, byl bych zapomněl. Přišel ti odpoledne dopis.“</p>

<p class="mlptext">Vašek se vrátil a zvědavě se podíval na adresu. Měl tak málo
korespondence v životě – komu by psal a kdo by psal jemu? Teď však sebou trhl. „Z
Prahy! Česká adresa! To bude od Bureše!“</p>

<p class="mlptext"><span class="calibre13">V kanceláři bylo již šero.
Frans otevřel kohoutek plynu a rozsvítil. Mléčná skleněná koule kolem třícípého
plaménku se rozzářila a Vašek přisedl a četl.</span></p>

<p class="mlptexti">Můj drahý příteli Vašku, krajane ctný</p>

<p class="mlptexti1">a vlastenče přemilý!</p>

<p class="mlpdopisi">Hezké množství vody již uplynulo ve Vltavě od chvíle, kdy
jsem se, překonán radami Vás všech, usídlil na jejím památnými stavbami lemovaném
břehu. Byla to doba velkých pro mne a tísnivých starostí, neb zajisté lehkou
věcí není vrátit se na stará kolena pod otcovský krov, do ztichlé mlýnice, k živnosti,
již, jste co bujarý mladoň opustili. Bohu buďtež díky, pozdní svou zkoušku jsem
přestál bez úhony. Z venkova se mi přihlásil otcův osvědčený stárek, také chasa
se většinou vrátila a s pomocí boží se nám kolo netočí naprázdno. Sám pro sebe
pádných potřeb nemaje a pamětliv slibů, jimiž jsem se před návratem zavázal,
mohl jsem již první zimu oučinně zasáhnouti do plevele bídy, která postihuje
hojné chudé města našeho královského. Seznámiv se s jistým panem Vojtou Náprstkem,
měštěnínem veliké úctě se těšícím, lihopalníkem a člověkem scestovalým, spojil jsem
se s ním, abychom dobré činili podle sil svých. A mohu dnes říci, že toto
snažení mé bylo korunováno úspěchem znamenitým. Nejen potřební chuďasové zdejší
velebí náš mlýn jako své útočiště v hladu a nouzi, anobrž také mezi starousedlým
měšťanstvem tuze úcty požívám a nejeden hlas se ozývá, abych i mezi starší
obecní v radnici vyslán byl. I tou se nadějí kojím, již nikdo nevzpomne viny,
pro kterou jsem onoho osudného roku Prahu opustil a kterou navždy vyhladiti
doufám.</p>

<p class="mlpdopisi">Leč pres všechny důkazy zdárného působení svého často uvečer
zalétám myslí svou tam za Vámi a útulný stan Váš i v milou maringotku, jež mi
domovem byla po tak drahný čas. Vzpomínám, jak se Vám daří, krajané milí, co
Ty, co Tvůj milý otec, co Kerholec, Malina a zda ještě seržán Vosátka vévodí
čepu U námořníkovy nevěsty. Doufám, že se těšíš stále pevnému zdraví, i Tvá
spanilá Helenka, i ten Váš roztomilý Petříček-Toníček. Jak se mi někdy stýská
po družné veselosti našeho tuláckého života, po hořkosladké volnosti lidí
nespoutaných konvencemi, po vůni maštalí a po zpěvu kladiv bušících do
kotevních kolíků. Ten krásný bohatýrský život je navždy pro mne ztracen, ale co
bych za to dal, kdybych aspoň někdy mohl v přátelském pobesedování obnovit i vzpomínky
na zašlý čas, na věrné druhy a milá zvířata.</p>

<p class="mlpdopisi">A tu, když takto je srdce mé plno stesku, dovídám se o věci,
kterou považuji za tak závažnou, že Ti, milený Vašku, neprodleně o ni sdělení
činím. V předměstí zdejším Karlíně stojí budova velmi prostorná, kamenná nebo
cihlami zděná, kterou jistý pan Tichý vystavěl, aby ji cirkusům a divadelním
společnostem pronajímal. Tato budova byla nedávno znovu upravena a nový majitel
by velmi rád uviděl, kdyby se našel důvěryhodný podnikatel, který by si ji od něho
najal a v ní provoz na celý rok krom letních měsíců zabezpečil. V nové
přestavbě se arci budova nehodí pro cirkus, ale varietní divadlo, jaká se nyní
hojně ve velkých městech zřizují, dalo by se v ní provozovati znamenitě.
Připomínám ještě, že jeviště i zákulisí tak upraveny jsou, že i hromadná
vystoupení zvířat, práci šelem nebo drezúru elefantů tu předváděti možno.
Budova stojí opodál nádraží c. k. státní dráhy, kde se i všecky přední hotely soustředují,
takže i s návštěvou cizinců lze dobře počítati. Pro vzdálenější návštěvníky pak
výtečně slouží naše pohodlná koňská tramvaj, která nedaleko toho divadla svou
konečnou stanici má a všecky vzdálenosti města hravě překonává.</p>

<p class="mlpdopisi"><span class="calibre13">Milý Vašíčku, svěřil ses
mi jednou, jaké starosti máš kvůli Svému drahému synkovi, až Jej bude třeba
dáti na studie. Stýskal jsi Si tehdy, že snad budeš muset zanechati kočovného
života, abys Jemu umožnil cestu v lepší život. Velmi si cením této Tvé rozvahy,
neboť za národní povinnost rodičů považuji, aby novému dorostu otevírali vyhlídky
k vzestupu co nejvyššímu. Jestliže chováš ještě tyto Své plány, uvaž, přemilý,
o příležitosti, na kterou Tě tímto listem upozorňuji. Město Praha vyniká
školstvím proslulým a Petříček by zde žil uprostřed drahého našeho národa,
jehož přední ozdobou by se tak při své dobré hlavě mohl státi. Odepiš mi, co o tom
soudíš, nebo ještě lépe, přijeď Se sám na vše podívat. Uvítám Tě zde s náručí otevřenou,
uvedu Tě mezi osvědčené národovce, s jejich podporou již předem můžeš počítat,
a sám se vynasnažím, abych odstranil Ti z cesty překážku jakoukoliv. Bylo by zajisté
nejkrásnější naplnění mých snů, kdybych zde, nad stříbropěnnou Vltavou, &#160;při
památném moste drahého Otce vlasti Karla IV., pod velebným panoramatem hradčanským
mohl uhostiti o krásných večerech nejdražší přátele mých ztracených mladých
let.</span></p>

<p class="mlpdopisi"><span class="calibre13">&#160;</span></p>

<p class="mlpdopisi">S mnoha vroucími pozdravy všem mileným přátelům a známým</p>

<p class="mlpdopisi">Tvůj srdečně Tě líbající</p>

<p class="mlpdopispodpis">Vladimír Smetana <i class="calibre19">alias</i> Jan Bureš,<br class="calibre12"/>
<span class="mlpznakkurziva11b">mlynář a měšťan pražský</span></p>

</div>
</body>
</html>