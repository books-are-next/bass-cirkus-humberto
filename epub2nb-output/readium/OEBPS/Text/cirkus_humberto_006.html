<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">

<h2 class="mlpuroven2kapitola">I</h2>

<p class="mlptextbez1radku1">HVĚZDY<br class="calibre12"/>
NECHTE SI <br class="calibre12"/>
OKÉNKO <br class="calibre12"/>
31. V. 1925</p>

<p class="mlptextbez1radku1">&#160;</p>

<p class="mlptextuprostredi">Prezident O’Harrieh</p>

<p class="mlptextbez1radku2"><span class="calibre13">Tento inzerát
se objevil v listopadu 1924 na celé stránce časopisu Program, odborného
týdeníku Mezinárodní federace varietních a cirkusových umělců. Vzbudil nesmírnou
pozornost tajemným obsahem i neobvyklou formou. Kterýpak artista se nepovažuje
za hvězdu? A jaký závažný důvod mohl přimět ctihodného prezidenta, aby doporučil
členstvu vynechat představení, tedy věc, které se jevištní nebo manéžový umělec
dopustí jen tehdy, když ho nemoc či neštěstí tiskne na obě lopatky? A věc,
která znamená ztrátu toho nejnedotknutelnějšího, co artista zná, zač se bije a proč
nasazuje život, – ztrátu gáže?</span></p>

<p class="mlptext"><span class="calibre13">Není tedy divu, že celé
Mefevacium (Mezinárodní federace varietních a cirkusových umělců) upadlo v rozčilení
a že se generální tajemník organizace pan Lubitschke-Sailoni div nezadusil v lavině
dotazů. Psali mu artisté všeho druhu, umělci na hrazdě i na bradlech, přízemní
akrobaté, krasojezdkyně, klaunové, krotitelé, imitátoři, kouzelníci, hadí mužové,
skokani, tanečnice španělské, břišní, javajské, závojové, psali žongléři,
siláci, trhači řetězů, polykači mečů, cvičitelé opic a majitelé učených psů,
psali excentrikové, stepaři, létající mužové a padající mužové, psali trpaslíci,
vousaté dámy, umělci v přeměnách, fakíři a otcové kejklířských rodin japonských
i čínských, psali provazolezci, králové střelby, umělkyně v potápění a virtuosové
na xylofon, psali hypnotizéři, a co to má kčertu znamenat, se ptali i četní
jasnovidci. Ale přišel i velmi vážný, tak říkajíc obrněný dopis od Mezorvacipod
(Mezinárodní organizace varietních a cirkusových podnikatelů) a na první pohled
se zdálo, že Mefevacium a Mezorvacipod se octnou po dlouhých letech míru a shody
ve válečném stavu.</span></p>

<p class="mlptext">Pan Lubitschke-Sailoni býval slavný spodák, který s úsměvem
držel na ramenou a hlavě pyramidu tří mužů, dvou žen a pěti dětí se psem, ale
tenhle příval, zdálo se, muže neunese. Proklel prezidenta Mefevacium do
horoucích pekel za neslýchaný nápad a nakonec se rozhodl, že mu to všecko hodí
na hlavu. V duchu sice cítil, že je to marné. O’Harrieh měl doktorský diplom
právnické fakulty v Massachusetts nebo v Indianopolis a dovedl by mrtvému
vemluvit duši novorozeněte. Jakýpak byl O’Harrieh umělec: původně vlastně
hrával jen šachy a ty hraje dodnes. A jako každý šachista byl od klukovských
let tarokář a na tom velkém paklu si vytahal prsty a pak s nimi dělal kouzla a tak
přišel do lóže. A tou svou právnickou chytračinou se stal prezidentem; kdopak
má hlavu na advokátské fígle, člověk, dejme tomu, si nahodí třicetikilovou
kouli a prožene ji po zádech a kolem krku a stojí pod pyramidou, že mu agenti
říkají Žula-Rula, ale když pak najednou z ničehož nic přijde to třesení ve svalech,
pak už člověk nemůže být untrman, toť se ví; ale kde vzít najednou nápady, jako
má to oposum.</p>

<p class="mlptext">A jak to pan Lubitschke-Sailoni cítil, tak to i bylo, Mr O’Harrieh
nalil rozčilenému silákovi whisky a dal mu tlusté cigáro a ze šuplíku vytáhl
arch papíru a na něm už byl text odpovědi, která se má vytisknout a každému
jako „přísně důvěrné“ poslat. Nu, a co se věci týče, teď už to Žula–Rula
uznával: když se starý Karas loučí, to je ovšem událost, k níž má přijet každý,
kdo se jen trochu může uvolnit. A to je věc, při níž ani Mezorvacipod nemůže
napadnout Mafevacium, to je jasné.</p>

<p class="mlptext"><span class="calibre13">I začaly se tedy z ústředny
artistů třetího dne rozcházet stohy obálek známkovaných jako tiskopis a po
celém světě se začala omílat táž senzační historie: papá Karas odchází z kamenného
domu na odpočinek.</span></p>

<p class="mlptext">V šatnách varietních divadel, v chodbách cirkusů, v krčmách artistů
v Berlíně, v Kodani, v Barceloně, ve Vídni, v Petrohradě, v Rotterdamu, v Chicagu,
všude bzučel týž rozhovor:</p>

<p class="mlptext">„Táta Karas odchází…“</p>

<p class="mlptext">„Tak už i on…“</p>

<p class="mlptext">„Když jsem před patnácti lety u něho pracoval…“</p>

<p class="mlptext">„Když jsem se s ním setkal o světové výstavě v Paříži…“</p>

<p class="mlptext">„To už můj otec, slavné číslo Riotard et Comp., pracoval s ním
někdy v letech devadesátých. To mu musím napsat…“</p>

<p class="mlptext">„Dědeček mé paní ho znával jako mladíka, viď, Alice? Nezapomeň
zapsat to datum do kalendáře, Alice, pošleme aspoň telegram.“</p>

<p class="mlptext">„On teda vlastně začínal od píky?“</p>

<p class="mlptext">„Jak se můžete ptát. Takový člověk se nemůže jinde vyskytnout.
Takový člověk se může narodit jen na kolech.“</p>

<p class="mlptext">A to byl stavovsky hrdý závěr všech těch hovorů: tito potomci
a nástupci pouťových kejklířů, medvědářů a provazolezců, dnes slavná esa
přepychových divadel rozmanitostí, placená v tisících dolarů a liber, nemohli
připustit, že by někdo znamenitý přišel na svět jinde než na kolech, to jest v potulném
voze kočovného cirkusu.</p>

<p class="mlptext">A přece se mýlili.</p>

</div>
</body>
</html>