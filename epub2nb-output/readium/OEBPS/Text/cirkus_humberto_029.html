<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="mlpuroven2kapitola">XV</h2>

<p class="mlptextbez1radku">Pan Gaudeamus přijel nenadále z Berlína a rovnou z nádraží
šel za ředitelem Berwitzem.</p>

<p class="mlptext"><span class="calibre13">„Už je to hotová věc,“
spustil, jakmile byli sami pohromadě. „Kranz koupil konstrukci v Berlíně na
Friedrichstraβe, kde bývaly francouzské jezdecké společnosti. Je to velmi
příhodná budova a dal by se tam udělat na jaře dobrý obchod, kdybyste se s Kranzem
dohodli. On by rád přišel na nějaký týden do Hamburku a je ochoten navzájem
půjčit vám svoji berlínskou boudu.“</span></p>

<p class="mlptext">Berwitz byl okamžitě vzburcován. Dostat se aspoň na nějaký čas
do Berlína, to byl jeho sen; ale vždycky tam někdo seděl s koncesní výsadou,
takže konkurence směla jen na dalekou periférii. Ale zároveň se v něm
načepýřila pýcha staré cirkusácké dynastie proti člověku, který se vynořil
odnikud. Stal-li se Kranz teď majitelem budovy, byl Berwitz domácím pánem jen o
půl roku déle, ale nicméně byl tu v Hamburku starousedlík a ten chlapík tam mu
připadal jako přivandrovalec. Tu se tedy Berwitz ocitl v rozporu tak závažném,
že si na to především musel zapálit doutník. Vytáhl si velký, černý, pravý
hamburský, ukousl mu špičku, jen to cvaklo, a olíznuv ránu, kterou tím způsobil
v listech tabáku, pomalu a obřadně pobafoval nad ohněm sirky. Říkal si, že tím
získává čas na přemýšlení, ale popravdě si nemyslil nic jiného, než že získává
čas a že to dobře působí, když vypadá zamyšleně.</p>

<p class="mlptext"><span class="calibre13">„No dobrá, barone,“ prohodil
konečně, „tedy Kranz se uchází o hostování v mé budově. A já abych vystoupil v jeho.
No, barone, dejme tomu. Ale je ta jeho bouda dost velká a dost reprezentativní,
aby se v ní mohl Cirkus Humberto objevit? Já ji neznám… nikdy jsem se o ni nezajímal…
a mám teď velký program, nastudoval jsem aktuální pantomimu, obrovský sukces,
to musíte vidět. Sever proti Jihu – žádný na takovou věc nepřišel, až já.
Pracuji v ní jako střelec a jako šerif, no, to zkrátka musíte, barone, vidět. A
pak je otázka, je-li Kranz dost velký, aby mohl vůbec tady vystoupit. To víte,
publikum je tu navyklé dostávat jen docela mimořádné věci a pořád něco nového…
tomu chlapíkovi nebude lehko držet krok s Cirkusem Humberto…“</span></p>

<p class="mlptext"><span class="calibre13">Pan Gaudeamus provedl poté
nemalý kousek slovní ekvilibristiky, když vychválil Kranze, ale pořád uznával,
že Berwitzovi se ovšem nevyrovná. Mluvil s ohněm, protože mu Kranz slíbil tisíc
marek, když se dostane do té hamburské boudy a bude moci tomu nafoukanci
Berwitzovi ukázat, zač je toho loket. Pan Gaudeamus miloval takové diplomatické
úkoly s finanční pointou. Po léta žil ve styku s cirkusem, jeho povoláním bylo
denně vychvalovat manéžní umělce a umění, měl na to už celou švádu krásných
výrazů a úchvatných přirovnání, ale sám pro sebe se na cirkusáky koukal jako na
bodré a pošetilé chasníky, kteří touží po takových nicotných cetkách, jako je
slovíčko umělec. Pro něho existovalo jediné, skutečné, vzácné a vysoké umění:
umění žít. Slýchával ve vídeňské společnosti, že velcí a skuteční umělci se proderou
k své znamenitosti jen těžkými zkouškami, strádáním a utrpením. Co jiného byla
pro něho ta ohavná léta vyvržení haličského? Tam se naučil ocenit každou krásně
a plně prožitou chvíli a nespoutanou volnost života. Proto nakonec miloval své
nekonečné jízdy ve službách Cirkusu Humberto. Byl v nich sám svým svrchovaným
pánem, mohl změřit své schopnosti v zápasech s denními překážkami a mohl
kdykoli a kdekoli odložit masku pana Gaudeama a s grandseigneurským gestem
vejít na scénu jako rytmistr baron von Schӧnstein. Hrál dvojí úlohu, hrál ji s rozkoší
a hrál ji do všech důsledků: pan Gaudeamus nikdy neopominul připravit příjemné
večery panu rytmistrovi. Příjem, jejž mu poskytoval Cirkus Humberto, nebyl by
ovšem stačil pro obě role, byl slušný pro živobytí pana Gaudeama, ale pan baron
by při něm vyšel jen potenku. Tu právě se muselo rozvinout vyšší umění, jeho
základy byly již v kancelářské a nákupní službě haličské. Pan Gaudeamus dovedl
s krásným gestem uplácet úřady na prospěch Cirkusu Humberto, ale neméně
elegantně dovedl přijímat podmazánky dodavatelů. A při své hybnosti, bezpečně
se opíraje o svůj roztomilý zjev, uměl si přičarovat přátele, kteří byli
šťastní, směli-li jej pohostit a zahrnout dary, dovedl i prostředkovat pletky a
spekulace, z nichž mu vždy vyplýval nějaký vděčný podíl. Nebýt jeho baronské
role, byl by měl již značné jmění uloženo pro léta budoucí, ale baron v něm
dovedl lehounkou rukou rozsypat, co pan Gaudeamus obratně navršil. Ale pan Gaudeamus
se proto nehoršil – vždyť to byla právě krása života, že se tak lehce pohupoval
nahoru a dolů; a koneckonců největší úspěch měl bravurní Max vždycky co baron a
rytmistr. Tak ho také znal Kranz; a ve své hluboké, přímo zbožňovatelské úctě
ke všemu aristokratickému byl tento koňák od píky uchvácen, mohl-li platit za pana
barona útratu a směl-li mu nabídnout někdy i větší výpomoc, která se panským
gestem přijímala na věčnou oplátku. Myšlenka na vzájemné hostování obou podniků
byla myšlenka Gaudeamova. Vemluvil ji původně Kranzovi a nyní pro ni získával
Berwitze; zdálo se mu, že větší souhrou obou cirkusů vznikne i pro něho
množství zásluh, které bude moci sklízet na obou stranách.</span></p>

<p class="mlptext"><span class="calibre13">S Berwitzovými předsudky a nechutěmi
nemusel příliš dlouho zápasit, hlavní pomoc proti nim mu přinesla vlastní
Berwitzova ješitnost a samolibost. Jakže, on že by se měl báti této soutěže? On
že by měl couvat, když Kranz sám se vlastně pokořil a přichází s nabídkou? Skončilo
se to tedy právě tak, jaksi pan Gaudeamus přál: dohodli se, že Kranz přijede do
Hamburku, navštíví Cirkus Humberto a pak že se oba ředitelé sejdou v hotelu,
aby se domluvili. S Kranzem přijede pan Gaudeamus a bude hrát jakoby jeho
partnera. Berwitz si za svého důvěrníka přibere někoho zdejšího, někoho, kdo
může nahlédnout do podvojné existence Gaudeamovy a neztropí z toho žádné řeči.
Berwitz se po krátkém přemýšlení rozhodl, že nejvhodnější k této úloze bude
kapitán Selnicki.</span></p>

<p class="mlptext">Žádný reportér nebyl na nádraží, aby popsal Hamburčanům slavnostní
a téměř dějinný okamžik, kdy se oba králové cirkusu poprvé setkali. Bylo to
velmi obřadné. Baron ze Schӧnsteinu stál po boku Kranzově se vznešeností šéfa
protokolu a pan Selnicki v mohutném kožichu vypadal při Berwitzovi jako tajný
státní rada. Když si Kranz s Berwitzem šli se smeknutým kloboukem v levici
vstříc, poprvé se v nich ozvala bezděčná shoda v myšlení, oběma totiž zároveň
blesklo hlavou: „Heleho, chytráka, on si taky na to koupil nový cylindr!“</p>

<p class="mlptext">Ředitel Kranz, atlet se širokými rameny a hustým černým knírem
pod mohutným nosem, napřáhl ruku v hrubé žluté vepřovici a ředitel Berwitz ji
přijal v bílé glazé rukavičce. Stisknutí bylo jadrné, div rukavičky nepraskly;
a po pár zdvořilých otázkách se šlo ven před nádraží, kde čekal Hans s otevřeným
kočárem, do něhož byli zapřažení dva lipicáni. Byli to Orestes a Kardinál,
jediní dva, kteří kdysi chodili v kočáře a vysokým krokem byli na míli nápadní.
Berwitz měl původně v úmyslu namluvit Kranzovi, že jsou to dva kladrubáci,
které si drží pro svou soukromou potřebu, ale pak si řekl, že Kranz má jistě
pro koně oko, a že by tedy tento podvůdek brzy odhalil. Pánové nasedli do kočáru
velmi obřadně a jeli městem s takovou grandezzou, že starší, zkušení policisté
jim salutovali, tušíce v nich nějaké velké státní panstvo. Po příjezdu se šlo
hned do koníren. Bylo tam milé teplo a oba direktoři brzo nestačili stírat pot,
který jim vyrážel na brunátných tvářích, stísněných tvrdým stojacím límečkem.
Kranz si v duchu doma říkal, že tomu zpychlému Berwitzovi nebude nikterak
podkuřovat, ale když vešel do stáje a mrkl na podlahu, která byla vydrhnuta,
koukl ke žlabům, a ony vymyty, sehnul se k stelivu a viděl krásnou, dlouhou,
čistotnou slámu, přiznal si, že tohle má ten turecký paša v náramném pořádku.
Kočové a stájníci stáli při koních v bezvadných livrejích a salutovali, když
panstvo přicházelo. „Komediant je dobrý,“ říkal si Kranz, „ale touhle opičinou
mne nedoběhne.“ A přistoupil k nejbližšímu koni, pohladil jej a nenápadně se
podíval na rukavici. Nu, nedalo se nic říci, na rukavici neuvízl ani prášek.
Pak ovšem, když stanul před lipicány, musel přiznat, že takovou skupinu ve
svých stájích nemá. Jeho zálibou byli trakehnští koně, ohniví, houževnatí, ke
všemu se hodící; potřeboval koně učelivé, bystré a trpělivé, pro krásný vzhled
měl jen některé, zde však u Berwitze musel uznat, že vybrané skupiny koní
jednoho typu tvoří ještě svou zvláštní krásu. Tím se pánové konečně rozhovořili
po svém, a s cylindry v týle, s límečky ponenáhlu se bortícími, chodili od
zvířete k zvířeti, omakávali svalstvo, prohlíželi zuby a kopyta, měřili výšky a
délky, hádali se o to, jsou-li šimlové opravdu váhaví, vraníci melancholičtí a hnědky
divoké a je-li užitečnější večerní krmení nebo ranní a kolik litrů vody se má
dát koni vypít po představení.</p>

<p class="mlptext"><span class="calibre13">Uprostřed těch debat, pro
které by vždy znovu zapomněli na celý svět, vřískla jim za zády hudba, začátek
představení se blížil. Pan Kranz se tedy už jen spěšně podíval na slona Bingo a
na zvěřinec, který jej nijak nezaujal. Sám slona neměl, ale měl čtyři velbloudy
a žirafu, a co se šelem týče, byl přesvědčen, že jeho sibiřští tygři jsou mohutnější
a budou lidem více imponovat. Ale pak najednou ztratil zájem o klece; začal
cítit, že obecenstvo „je na pochodu“, a tu byl příliš direktorem, než aby při
tom nebyl. Začne-li publikum přicházet, je-li, jak říkají, na pochodu, žádný
ředitel světa nevydrží doma nebo v šatně, každý je nenápadně mezi těmi
proudícími davy, někde mezi branou a vlastním cirkusem, aby si sám očenichal
své dnešní obecenstvo, je-li nedočkavé nebo lhostejné, je-li náročné nebo
lidové, je-li městské nebo venkovské. To všechno a ještě plno jiných věcí má
vliv na průběh představení a zkušený direktor se svými nejstaršími lidmi
rozpozná už z nástupu publika, jaká bude nálada a komu dnes kyne největší
úspěch. Jak to vědí, to je záhada, jsou přece často v neznámé zemi, v neznámém
městě, mezi cizím lidem, z jehož řeči nerozumějí ani slovíčku; ale stačí jim
pouze to půlhodinové tření o proudící davy, aby se zmagnetizovali fluidem,
které davy vytvářejí. To tiché, ale pozorné, vnímavé tření je direktorská
ouvertura, o kterou nechtějí nikdy přijít. A Kranz, všecek posedlý zvědavostí
na hamburské poměry, musel to přece ozkusit i vlastním tělem. Stál tedy s Berwitzem
v koutě hlavního vchodu, sledoval pokřik biletářů a kontrolorů, klouzal očima
po lidech, a když hlavní nával minul a uvnitř se hrál poslední pochod, obrátil
se k Berwitzovi a řekl:</span></p>

<p class="mlptext"><span class="calibre13">„Máš to báječné. Prima
lidi. Domptéři a vysoká škola budou mít sukces.“</span></p>

<p class="mlptext"><span class="calibre13">Představení, které se toho
dne konalo, bylo ovšem zcela jedinečné. Berwitz nic navenek neoznámil, ale pro
udolání svého soupeře nařídil parforsní pořad, dvaatřicet čísel místo
jedenadvaceti, a tu tedy to letělo ve strhujícím tempu, z překvapení do
překvapení. Kranz seděl s baronem Schӧnsteinem roztažen v lóži, ale jeho očím
neušlo ani jedno pohrábnutí pilin v manéži. A cylindr mu na hlavě přejížděl
brzo do týla, brzo do čela, podle tichého Gaudeamova upozornění nejbezpečnější
to důkaz, že ho to chytlo.</span></p>

<p class="mlptext"><span class="calibre13">Večer zasedli oba magnáti
se svou asistencí k mohutné večeři v hotelu </span>Metropol. Pan Gaudeamus už
všecko objednal, želví polévku, Saumon du Rhin grillé, sauce anchovis, Boeuf
salé à l’anglaise, légumes, Poulard au consommé, sauce béarnaise, Talmousse au
fromage de Parme, Meringues à la crème, Glaces, Desserts. Večeře, hodná panovnického
rodu humbertovského. Všechno bylo připraveno, i pořad nápojů, pánům jen stačilo
přivázat si servítek pod bradu. Nicméně když se šedovlasý vrchní přiblížil s lahví
zlatého šery, aby s levicí ohnutou za záda uctivě naplnil první kalíšky, pan
Kranz položil na sklenku svou mocnou tlapu a žoviálně prohlásil:</p>

<p class="mlptext">„Já myslím, abychom si dali žampaňský!“</p>

<p class="mlptext">Pan Gaudeamus mínil, že na šampaňské je ještě čas, teď že se
hodí jiná vína. Ale Petr Berwitz se přidal ke Kranzovi.</p>

<p class="mlptext">„Jiná vína?“ odpověděl panu Gaudeamovi suverénně, „pijte si,
barone, podle libosti, ale na mou kapsu ohled brát nemusíte, já mohu dát žampus
vod začátku!“</p>

<p class="mlptext">Také pan Selnicki, chtějící jednou užít vzácného nápoje do
libosti, byl toho názoru, že bude líp nemíchat pití, aby se to v těle nepopralo.
A tak k tiché žalosti gurmánského srdce Schӧnsteinova zmizely se stolu sklenky
pro šery, pivo, moselské a burgundské víno a k hustému vývaru polévky se pilo
kořenné šampaňské.</p>

<p class="mlptext"><span class="calibre13">Vzhledem k tomu snažil se
pan Gaudeamus, aby se už při rybě projednalo, proč se vlastně sešli. Vzájemnou
situaci vysvětlil tak obratně, názorně a jednoduše, že oba soupeři, kteří se
stále na sebe chystali, podívali se na něho s překvapením a uznali, že to tak
jde. Byla to prostá výměna budov po skončení zimního údobí, pro dobu šesti
neděl, s právem prolongace. Bližší doba se měla určit vždy zvláštním jednáním
podle plánu každého z obou podniků. Chvilku se tedy ještě mluvilo sem a tam,
ale než přinesli další chod, plácli si Berwitz s Kranzem do dlaní a pan
Selnicki rychle naplnil číše. Jedlo se a pilo nyní veseleji a hovor se rázem
uvolnil.</span></p>

<p class="mlptext">Pořad jídel byl panu Gaudeamovi pochválen, zvláště tou
hovězinou přišel oběma magnátům náramně vhod, méně už pulardem, který Kranzovi
trochu rejdil po talíři. Ale Petr Berwitz ke konci shledal, že se zapomnělo na
něco, co považoval za nezbytnost parádní večeře: kaviár! Pan Selnicki usoudil,
že co není, může být, a hned si luskl prsty na číšníka. Vrchní jídlonoš poněkud
ustrnul, když mu mezi zmrzlinami poručil přinést kaviár, ale okamžitě se
zatvářil, že je to samozřejmost. Za chvilku už šel na stůl „ten černej šrot“,
jak říkal Kranz. A Petr Berwitz, supě z přeplněného života a všecek rudý jídlem
i vínem, měl tu konečně příležitost, aby pověděl tomu „berlínskému
rajtknechtovi“, co se najed kaviáru tenkrát v Petrohradě, když za ním chodil
Jeho Veličenstvo car všech Rusů. Teď teprve, tímto kouzelným slovem car, dostal
Berwitz pravé tempo a hltaje kaviár po lžících, zahrnoval svého soupeře
vychloubáním a holedbáním. Ponenáhlu to vypadalo, že si Berwitz s carem tykali.
Kranz také vyslovil jakousi nedůvěřivou poznámku, zda byli opravdu s carem tak
intimní.</p>

<p class="mlptext"><span class="calibre13">„Jakpak by ne,“ vytáhl se
Berwitz, „na to je v archívu Cirkusu Humberto i písemný doklad. Byl tam v Pitěru
jeden starý, šedivý profesor, dvorní rada, takový šťoura, který pořád něco
spisoval. A ten chodil za mnou a tahal ze mne historii Cirkusu Humberto a celého
našeho umění, a pak mi ještě několikrát psal. Právě že šlo o umění, a ne o nějakou
boudu. A ten profesor věděl, že jsem byl carův nejoblíbenější společník, a proto
je na každém psaní nahoře jako oslovení napsáno: ‚Carissime!‘ To můžeš u nás uvidět,
Frans to schovává jako dokument.“</span></p>

<p class="mlptext"><span class="calibre13">„Ten starej ho polejvá, co?“
naklonil se pan Selnicki k panu Gaudeamovi. „Teď mu ještě dá sežrat perskýho
šacha a tureckýho sultána a pak si vynadají.“</span></p>

<p class="mlptext"><span class="calibre13">„Perský šach by ještě šel,“
odpověděl klidným polohlasem pan Gaudeamus, „ale turecký sultán bude už pro
Kranze moc tlustý. Budeme muset před Cařihradem uhnout někam jinam.“</span></p>

<p class="mlptext">„K holkám…,“ vyhrkl starý Selnicki a zaslzel.</p>

<p class="mlptext">„Mám to číslo na programu,“ kývl baron.</p>

<p class="mlptext">Opravdu, marně se Kranz snažil navzájem přetrumfnout Berwitze
svými úspěchy u nejvznešenější šlechty. Co je takový kurhessenský vévoda proti
perskému šachovi? Se zaťatými zuby musel vyslechnout teheránskou epopej. Jen
při ní se vypilo pět lahví; a protože pánové měli už hodně v hlavě, navrhl pan
Gaudeamus, aby si zašli někam na černou kávu.</p>

<p class="mlptext">„A na koňak,“ dodal pan Selnicki. „Teď je svrchovaný čas na koňak
– ledaže by se to před ním řízlo ještě slivovicí.“</p>

<p class="mlptext">Trochu hlučně se panstvo zvedlo a ještě hlučněji sestupovalo
do sklepní místnosti Elysia, do lóže potažené červeným plyšem, s vysokým
zrcadlem v pozadí, před nímž stála makartovská kytice a dva stojany s umělými
palmetkami. V sále před nimi hrál kvartet, primárius se jim hluboce ukláněl. A vedle
hudby bylo pódium, na němž osm polonahých dívek tančilo kadrilu zakončenou
kankánem.</p>

<p class="mlptext">„Heled’, Berwitzi,“ přitáhl si ho Kranz k okraji lóže, „ta
třetí od levé ruky, ta červená fuksa, ta péruje, co?“</p>

<p class="mlptext">„Láhev koňaku do ledu!“ poroučel pan Selnicki.</p>

<p class="mlptext">„To je pěkný jukřík,“ přikyvoval Berwitz Kranzovi, „ale co
tahle zlatá izabelka vpravo, koukni tu vysokou akci kolen.“</p>

<p class="mlptext">„Jó, ale až zůstane stát, bude mít široké rozkročení,“ namítal
Kranz.</p>

<p class="mlptext">„I kdepak, podívej se na délku těch šimpánů! Ta má nohy jak
valencienská klisnička!“</p>

<p class="mlptext"><span class="calibre13">„Pánové, nalévá se koňak,“
přerušoval je zezadu Selnicki. „Velejemný Meunier! Stokrát důležitější než ten
váš ženský hipodrom!“</span></p>

<p class="mlptext"><span class="calibre13">„Myslím, pánové,“ zvedal
číšku pan Gaudeamus, „abychom nejdříve připili úspěšnému zdaru dnešního našeho
vyjednávání a pak se věnovali půvabům této manéže. Prosit!“</span></p>

<p class="mlptext"><span class="calibre13">Připilo se jednou, připilo
se dvakrát, připilo se potřetí. Děvčata dole začala znovu tančit a Berwitz s Kranzem
shledávali, že ta lesklá vranka, co má ofinu jako skotský pony, vypadá náramně
čistokrevně. Ale taky ta srnčí brauna na její pravé ruce ukazuje pěknou figuru,
má trochu myší ouška, ale bude o půl pěsti ještě vyšší.</span></p>

<p class="mlptext">„Vobě mají voheň, barone,“ tvrdil Kranz Gaudeamovi, „koukejte,
ten dlouhý krok, to je, panečku, rasa.“</p>

<p class="mlptext"><span class="calibre13">„Ale ta brauna,“ povídal
Berwitz, „nějak nemá dech, to ta černá dotančí ještě fullhands.“</span></p>

<p class="mlptext">„Můžeme si je sem pozvat,“ navrhl pan Gaudeamus.</p>

<p class="mlptext">„No, já nevím, jak budeme spolu tajlírovat,“ slabounce se
pokusil Berwitz o odmítnutí.</p>

<p class="mlptext"><span class="calibre13">„Jen je pozvete, barone,“
kývl Kranz, „tady zas platím všecko já. Holky beztoho klusají kolem jako na
lonži. Já se aspoň té prauně kouknu na hřbet, nemá-li tam úhoří pruh. Všecky
srnčí prauny mají po zádech klikatinu.“</span></p>

<p class="mlptext">„A kteroupak si vybere baron?“ chechtal se Berwitz. „Co
tamhleta černá, ta vypadá jajt trakehnské hříbě?“</p>

<p class="mlptext">„Ne. Já mám u ženských radši kladrubský typ. Pro mne bude ta šimlovatá
vzadu.“</p>

<p class="mlptext">„A Selnicki?“</p>

<p class="mlptext">„Nic, pánové, nic. Nebudu vyrušovat. Já…,“ a Selnicki se
nejistě zvedl, „já vám jdu zahrát Radecký-marš. A Radecký-marš, to je jako
válka vedená primabalerínou. Všecka sláva monarchie na špičkách. Jedinečná muzika,
pánové… jedinečná… šampaňské překomponované pro plukovní bandu…“</p>

<p class="mlptext">O hodinu později volal pan Kranz na pana Berwitze:</p>

<p class="mlptext"><span class="calibre13">„Pojď sem, ty tureckej
menažéristo, pojď na mou pincgavskou hruď!“</span></p>

<p class="mlptext"><span class="calibre13">A protože pan Berwitz místo
na jeho hruď padl mezi řičící braunu a výskající šimlu, obrátil se pan Kranz k panu
Gaudeamovi, vzal ho kolem krku a šeptal mu s hrozným zamračením:</span></p>

<p class="mlptext">„Barone, přísahám ti, že ho budu, až s tím uměním zkrachne,
vozit a vystavovat jako perskýho plukovníka!“</p>

<p class="mlptext"><span class="calibre13">Když se Petr Berwitz o půl
čtvrté ráno vracel domů, měl nový cylindr dokonale potlučený, ale na rtech
tisíc úsměvů z krásného večera. Jak vstoupil do ložnice, rozsvítila Anežka
svíčku a usedla v posteli zpříma. Mžikem viděla celou situaci, ale neřekla ani
slova.</span></p>

<p class="mlptext"><span class="calibre13">„Má drahá,“ pomalu spustil
Petr, strhávaje se sebe šaty, „na jaře jedeme do Berlína. Všecko je hotovo…
Bylo to opravdu velkolepé. Ta hostina, kterou jsem pořídil… to vyjednávání
potom v Elysiu… opravdu velkolepé… báječné… mělo to linii… To jsme tomu kočímu ukázali…
co je to dynastie…“</span></p>

<p class="mlptext">„Nu…“ řekla zvolna Anežka, „a nebyl jsi k tomu boudaři sprostý?“</p>

<p class="mlptext">„Ne. Nikoli,“ vrtěl hlavou Petr. „Chtěl jsem, ale nikoli.
Pokaždé jsem si řekl: Pozor, Petře, pozor… seš vod koní… seš džentlmen…“</p>

<p class="mlptext">„Nu, tak si lehni. Ale zítra při pantomimě budeš střílet jen do
terče. Zítra ti nebudu držet vajíčko mezi prsty.“</p>

<p class="mlptext">„Nesmysl…,“ brumlal Petr už v peřinách, „teď, v tuhle chvíli,
bych dovedl pistolí prostřelit prsten…“</p>

<p class="mlptext">Nicméně zítra při pantomimě se mu poprvé stalo, že střelil a rána
šla o chlup mimo.</p>

</div>
</body>
</html>