<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">II</h2>

<p class="mlptextbez1radku">Začátek… Kde vlastně byl začátek? Patrně u té malé
sklenice bledého, řídkého a slabě zpěněného piva, kterou postavili před Antonína
Karase na plechový výčepní pult. Hein Moesecke se jmenoval ten šenkýř a krčma
slula U námořníkovy nevěsty. Bylo to v jedné z těch klikatých, nebezpečných uliček,
které se rozbíhají v Hamburku na konci Reeperbahn vlevo i vpravo. Chodívali tam
čeští dělníci sníst kousek bůčku krájeného vlastní kudlou a vypít sklenici
nejlevnějšího piva. Toho dne však Antonín Karas nešel za krajany; vracel se z Altony
úplně skleslý na duchu, a když minul křižovatku U čtyř rohů, kde uprostřed
města královský stát pruský hraničil se svobodným hanzovním městem Hamburkem,
odevzdal se už úplně proudu lidí jako loď, která ztratila řízení. Vráželi do
něho, strkali sem tam, zabrali ho jakýmsi jednotným tlakem a unášeli dál, od
ulice k ulici, podél kanálů, přes mostky, po hlavní třídě; a pak to najednou
osláblo a vyhodilo ho to na konci Reeperbahn a on už mechanicky dotlapal k Námořníkově
nevěstě, jako ztroskotanec leze z mělčiny na břeh. A po celou tu hluchou cestu
ho svírala jenom tupá představa, že není tu pro něho práce, že se už neuchytí a
co teď s chlapcem, když všecko vsadil na jedinou kartu.</p>

<p class="mlptext"><span class="calibre13">Už skoro dvacet let se sem
jezdilo na léto na práci, docela bezpečně, protože tu bylo díla, že by ses mohl
přetrhnout. To tenkrát, tak nějak když se psalo v letopočtu čtyřicet, Hamburk
vyhořel. Oheň to musel být hrozný, protože ještě on, Karas, boural po nějakých
osmi letech kolikerou vyhořelinu. Prý přes šedesát ulic lehlo se vším všudy,
ani kostelům se ten pekelný živel nevyhnul. Celý svět na nešťastné město
sbíral, ale hlavně se zvedli hamburští páni sami a usnesli se, že postaví
všecinko všudy docela nové, a to mohutně, bytelně, pravé přístavní velkoměsto.
Už příštím rokem se začalo budovat, v ohromných, neslýchaných rozměrech, jen
dělného lidu zednického a tesařského bylo k tomu málo. Tehdy přinesli Lannovi
plavci na Budějovicko první zprávy o velké pracovní příležitosti a z té oné
vesnice se na jaře vypravila parta na práci a na zimu se spokojeně vrátila. Pak
už to byl pravidelný tah z Podšumaví na Hamburk a z Hamburku domů. Nějaký
Milner to začal v Horní Sněžné a Antonín Karas se dal do jeho party. Milner byl
partafír</span><a href="../Text/cirkus_humberto_062.html#_ftn1" title="" class="pcalibre pcalibre1" id="_ftnref1"><span class="msofootnotereference"><span class="calibre14"><span class="msofootnotereference"><span class="calibre15">[1]</span></span></span></span></a><span class="calibre13"> náramný, v podjaří si sjednal cestu po vorech a na
podzim udělal ze zedníků muzikantskou bandu, že vydělávali i cestou domů. Do
Horní Sněžné přinesli peněz, že to vesnice jakživa neviděla. Hned se začaly
zlepšovat chalupy, přikupovat kozy, zvětšovat bramborářská políčka. Antonín
Karas sám se na to oženil a pěkně mu to šlo, synka Václava měl, kluka jak
řimbuch, jen Márinka od těch čas postonávala, polehávala, že i to chalupní
hospodářství stěží přes léto zastala.</span></p>

<p class="mlptext"><span class="calibre13">A pak přišel tenhle rok
1862 a bylo to jako z učarování. Márinka po Novém roce lehla, a když Milner
svolával partu, bylo jí tak zle, že ji Toník nemohl opustit. Za týden po tom,
co chlapci odešli, Márinka, dej jí pánbůh lehké odpočinutí, umřela. Pěkný
pohřeb jí Karas vypravil, třebaže ve vsi mužských nebylo, jen ženské a dědci.
Pod mezemi a ve stráňkách ještě ležel sníh, půda byla, když kopali hrob, jako z
jednoho kusu, ale Karas nedal, přinesl s Vašíčkem z lesa zelený lerpán, takový
malý modřínek, a zasadil jej nebožce za hlavu, aby ji oči nebolely od nebeského
jasu. A pak ještě to spořádal s hospodářstvím, něco k Márinčině matce, něco k své
sestře, chalupu poprvé zamkl na petlici a zámek a pak si přehodil přes záda
batoh s náčiním, trumpetou a nějakou tou buchtou, vzal Vašíčka za ruku a vykročil
dolů na Budějovice. Moc peněz mu po všech trampotách nezbylo, sotva na cestu,
ale když se konečně doplavil do Hamburku a přitáhl za krajany k Námořníkově
nevěstě, ohlásit se do party, zůstal, jako když do něho hrom udeří: Milner
nikde a parta pryč.</span></p>

<p class="mlptext"><span class="calibre13">Stalo se, co se po dlouhé
konjunktuře přihází: stavby toho roku uvázly. Velké veřejné budovy byly už
dávno pod střechou, činžovních domů vznikl nadbytek, ani se to od dvou let
nedalo obsadit, někde něco vázlo v zámoří, peníze podražily a nebylo jich, na
pár dodělávek a správek stačili domácí děláci. Milner jako ostatní partafíři
učinil, co bylo jediné možné: druhý třetí den sebral partu a táhl jinam,
protlouci se do šťastnějšího kraje a snad i domů. Ale co měl dělat Antonín
Karas, který tu stál s chlapcem a bez peněz, protože pevně věřil, že rovnou
půjde na lešení! Sám se odtud pustit do Čech nemohl, to by šlo leda žebrem.
Dovedl tedy Vašíčka na nocleh, kde vždycky spávali, u vdovy Langermannové, která
taky naříkala, že má obě světnice prázdné. Vzala si Vaška na starost a Karas se
pokusil zdolat osud. Vydal se na okraj města hledat staveniště, pustil se i do
přístavu, do doků, do skladišť, zastavoval lidi, ptal se po nějakém díle, po
jakémkoli, od cihly, od kamene, od dřeva, ale nikdež nic, píchnout do čeho
nebylo; a kde se ještě nějak rachotilo, byli lidé jako sršáni, aby tam nepřišel
cizí a zůstalo to zdejším.</span></p>

<p class="mlptext">A tak se octl zas u té Námořníkovy nevěsty. Vlastně se mu ani
nechtělo pít, jen se nějak zastavit a vzpamatovat, aby nepřišel chlapci na oči
tak skleslý a nevystrašil ho. Vždyť už sám neměl v hlavě jinou myšlenku než „hdá
já nejčko najdu nějaký dílo pro ty mý dvě ruky?“</p>

<p class="mlptext"><span class="calibre13">„Zum Wohlsein!“ povídá
otylý Hein Moesecke a přistrkuje mu krátkými prsty pohárek bílého piva. Karas
sotva poděkuje a Hein Moesecke, který se vyzná ve svých lidech, sípá
ochraptělým hlasem: „Tak co, Anton, nenašels nic?“</span></p>

<p class="mlptext">„Ani nezavadil,“ povídá Karas a napije se. Něco z té
skleslosti spláchl, protože když postavil sklenici, vyšlo mu z úst samo od
sebe: „Krajchimlkrucifagotelement.“</p>

<p class="mlptext"><span class="calibre13">„Dejž to pámbů,“ povídá na
to Hein Moesecke, „jen neztrácet hlavu, Anton, ne? Hampuch je jako moře, ne?
Každému dá živobytí, ne? Jen vydržet, ne? Mluvil jsi už tamhle s Karlíčkem? S tím
musíš promluvit, vždyť jsi Čech, ne?“</span></p>

<p class="mlptext">A Hein Moesecke už volá do kouta, kde v šeru sedí nějaký mužský:</p>

<p class="mlptext">„Karlšen, máš tu krajana, měl bys pro něho něco udělat, ne? Je
to Čech, ne?“</p>

<p class="mlptext">Karas pokročí k tomu stolu, človíček je tam jakýsi pomenší,
černý, kučeravý, čelo samá vráska, ale ne od stáří, to jen tak, jak má kůži pohyblivou
a jak zvedl obočí, když se na Karase podíval. Pod těmi obloučky zazářily bystré
černé oči.</p>

<p class="mlptext">„Ty jsi Čech?“ povídá a podává mu ruku.</p>

<p class="mlptext">„Ano. Od Bud’ouc.“</p>

<p class="mlptext">„Rochně<a href="../Text/cirkus_humberto_062.html#_ftn2" title="" class="pcalibre pcalibre1" id="_ftnref2"><span class="msofootnotereference"><span class="calibre16"><span class="msofootnotereference"><span class="calibre17">[2]</span></span></span></span></a>,
viď?“</p>

<p class="mlptext">„Tak.“</p>

<p class="mlptext">„A teď jsi v hajzlu, viď?“</p>

<p class="mlptext">„To sem.“</p>

<p class="mlptext">„A makat bys chtěl? Každou práci, ať je jaká chce?… Bodejť by
ne, dyť jsi Čech.“</p>

<p class="mlptext">Karas zatím přisedl a ten druhý mluví dál, nečekaje na jeho souhlas.
„Koukej, já jsem nějakej Kerholec, Karlík Kerholec z Libuně, to stačí, kdybys
mi chtěl psát někam do Evropy. Titul zatím žádnej, eště jsem se na ničem
vhodném neustanovil.“</p>

<p class="mlptext">„Já sem zedník Karas Antonín z Horní Sněžné…“</p>

<p class="mlptext">„Zkrátka Tonda Karasů, rochně – to už vím všecko. Umřela ti
máma, viď, a kluka jsi vzal s sebou. To bude pěkná starost, ale co dělat.“</p>

<p class="mlptext">„Jak ty to víš, že…“</p>

<p class="mlptext"><span class="calibre13">„Na tom nezáleží, viď.
Přece sem k Heinovi Moeseckemu chodila Milnerova parta. Táhli odtud na Štětín,
když zmerčili, že tu chcíp pes. Ale to pořád vykládali, že ještě má přicválat Tonda
Karasojc s chlapcem. Kluk je zdráv doufám? Snese rajz?“</span></p>

<p class="mlptext">„O to nejni žádná starost.“</p>

<p class="mlptext">„Tak koukej, Tondo, dopij to požehnání a půjdem mrknout,
jestli bys nemohl dostat nějakou tu makandu. Něco bych měl pod palcem, a když
si plácneš, zaplatíš pivo.“</p>

<p class="mlptext">A Karlík Kerholec z Libuně hvízdá generálmarš, nahodí si na kučery
šejdrem klobouk, vytáhne z kapsy u kalhot peníze, jen tak do hrsti, ne jako
Karas úzkostně uložené v tobolce, hodí pár feniků na pult a volá německy:</p>

<p class="mlptext">„No, Moesecke, starý pančovníku, co si počneš, až se ti Námořníkova
nevěsta provdá?“</p>

<p class="mlptext"><span class="calibre13">„Hehe, Karlšen, to hned tak
nebude, ne? Trochu stará, ne? A pěkná běhna, když k ní chodí takoví ctitelé
jako Karlšen, ne? Přijďte to, chlapci, zapít, ne? Servus, Anton, žádné štěstí
ti nepřeju, abych to nezakřikl, ne?“</span></p>

<p class="mlptext">Karas si venku připadal jako kolohnát vedle malého Kerholce,
nicméně musel pěkně vykročit, aby mu stačil.</p>

<p class="mlptext">„Není to daleko, jen tak za roh na Reeper,“ povídá mu Kerholec.</p>

<p class="mlptext">„A jaképak to bude dílo?“ zeptal se ustaraný Karas, „nějaká
stavba?“</p>

<p class="mlptext">„Stavba a bouračka, stavba, bouračka, kamaráde, a vždycky
našup a moc jiného k tomu. A všecko nahonemhonem. To jako je to hlavní: abys
sebou uměl švihnout. Byls přece akord’ák?“</p>

<p class="mlptext"><span class="calibre13">„Člověče, to je má radost.
To ti to kladu, že kluci nestačí přisluhovat.“</span></p>

<p class="mlptext"><span class="calibre13">„To by tedy bylo olrajt. A se
dřívím taky umíš, co, přitesat, přiříznout, přibít?“</span></p>

<p class="mlptext">„Však jsem z lesů.“</p>

<p class="mlptext">„To jsem si právě řek. A natřít něco, omalovat?“</p>

<p class="mlptext">„No, to patří, když se to tak vezme, k věci.“</p>

<p class="mlptext">„A Milner pořád chtěl na tebe počkat, že prý náramně troubíš?“</p>

<p class="mlptext">„Teda flígornu<a href="../Text/cirkus_humberto_062.html#_ftn3" title="" class="pcalibre pcalibre1" id="_ftnref3"><span class="msofootnotereference"><span class="calibre16"><span class="msofootnotereference"><span class="calibre17">[3]</span></span></span></span></a>,
to zas jo.“</p>

<p class="mlptext">„Se ví, dyk jsi Čech. Tak ti řeknu, Anton, že to bude dobrý,
esli ty sám to neuděláš špatný. Karlíček Kerholců má nos. Tuhle vlevo za ten
kolotoč a už jsme tu.“</p>

<p class="mlptext">Vskutku došli asi do třetiny Reeperbahn, kde tenkrát bylo
volné prostranství, obsazené boudami, houpačkami, kolotoči a střelnicemi. Mezi
tím vším stála dřevěná budova, vpředu zaoblená, s nějakým obrovským nápisem.
Karas přímo před ní přečetl jen písmena SHUMBER. Marně přemýšlel, co by to
mohlo být, když už Kerholec otevřel menší dvířka a křikl na někoho uvnitř:</p>

<p class="mlptext">„Je tu pan Steenhouwer, zrzounku?“</p>

<p class="mlptext">„V kanceláři za pokladnou, protivo!“ odpověděl ženský hlas.</p>

<p class="mlptext">„Děkuji za uctění, zrzounku.“</p>

<p class="mlptext"><span class="calibre13">Kerholec přivřel s úsměvem
dveře, šel k dalším a obrátil se ke Karasovi:</span></p>

<p class="mlptext">„Teď si, chlapče, drž palec a překroč tenhle práh pravou
nohou. A nic by ti neuškodilo, kdybys udělal tři křížky.“</p>

<p class="mlptext">Karas byl rozčilen. Nenadálé setkání s tímhle protřelým
chlapíkem, o němž nic nevěděl, a jemuž přece na první pohled věřil, náhlý obrat
v beznadějné situaci, jakási tajemnost neznámého zaměstnání, naděje, že snad
bude v příštích minutách i s chlapcem zachráněn, to vše ho po předchozí
skleslosti silně rozechvělo. Bezděky uposlechl Kerholcovy výzvy a rychle se pokřižoval
na čele, na ústech, na prsou. Nad sebou spatřil přitom písmena RKU.</p>

<p class="mlptext">Za dveřmi byla krátká chodba, vylepená nějakými obrázky
zvířat. Kerholec zaklepal na další dveře. Ozval se mužský hlas a Kerholec kývl
na Karase, aby s ním vstoupil.</p>

<p class="mlptext">„Dobrý den, mijnheer Steenhouwer!“</p>

<p class="mlptext">„Ach, tos ty, Karle. Dobrý den. Copak mi neseš.“</p>

<p class="mlptext">Jakýsi tuhý, podsazený pán řídkých světlých vlasů se pootočil
od psacího stolu a nasadil si brýle.</p>

<p class="mlptext">„Říkal jste, pane sekretáři, že se už brzo pojede.“</p>

<p class="mlptext">„Ano. V nejbližších dnech. Máš všecko v pořádku?“</p>

<p class="mlptext"><span class="calibre13">„Dva tent’áky bych
potřeboval. Ale aspoň jednoho. A toho vám vedu.“</span></p>

<p class="mlptext">„Je z oboru?“</p>

<p class="mlptext">„Ne. Ale je můj krajan.“</p>

<p class="mlptext">„Čech? Nu, když je Čech, tak ho vezmi. Podmínky jsou obvyklé.
Zná je?“</p>

<p class="mlptext">„Přijímá všecko.“</p>

<p class="mlptext">„Dobrá. Na dlaň dostane sedm marek. Jak se jmenuje?“</p>

<p class="mlptext">„Karas Anton. Ale je tu ještě jedna věc, mijnheer. Je vdovec a
má s sebou hocha.“</p>

<p class="mlptext">„To je zlé. Máme už houf dětí a má přijít ikarské číslo. To
jich bude mít jistě půl tuctu.“</p>

<p class="mlptext">„Ikarské číslo má svůj vůz, mijnheer. A tohle je chlapec
zdravý, čiperný, dá se ho užít. Spát může s námi.“</p>

<p class="mlptext"><span class="calibre18">„Nu, když myslíš… Jak se
píše: K-a-r-a-s? Dobrá. Sedm marek k výplatě. Zajdi si s tím k pokladně, Anton,
a ostatní ti poví Karel. Sbohem.“</span></p>

<p class="mlptext1">Antonín Karas je zavalen vděčností. Nejraději by se vrhl k
sekretáři a políbil mu ruku, ale ten pán už se otočil, sňal brýle a začínal
psát. A Kerholec tlačí Karase ze dveří. Teprve venku se zedník podívá na lístek
a úžasem vytřeští oči. Na lístku jsou písmena, která zahlédl na budově, spojena
v celé záhlaví</p>

<p class="mlptextbez1radku1">CIRKUS HUMBERTO</p>

<p class="mlptextbez1radku2">Je angažován k cirkusu! Kouká vyjeven na
Kerholce, ale ten se jen šklíbí a pochechtává.</p>

<p class="mlptext">„Kerholec… člověče… japa já k cirkusu… To sou těžký věce… dyk
já nic neumím…“</p>

<p class="mlptext">„Umíš, Tondo, umíš, jen se nelekej. Moc toho umíš, čeho je tu
zapotřebí… a co neumíš, to okoukáš – vždyť jsi Čech.“</p>

<p class="mlptext"><span class="calibre13">A Kerholec odhrnuje jakýsi
sametový závěs a před Karasem se zvedá kulatá haluzna, kolem dokola obklopená
stupni, které se zvedají téměř až ke stropu, kde je plno oken a okének; proud
slunečního světla padá jimi jako široký zlatý sloup do šera prostory, na
žlutavý kruh dole na zemi, kde v záři stojí vztyčen krásný černý kůň a na něm
jezdec s červeným šátkem kolem hlavy. Kůň stojí na zadních nohách, hříva mu
vlaje, ohnutá hlava je jako zahryznuta do udidla, přední nohy bijí do vzduchu a
jezdec žlutou hůlkou po nich poťukává.</span></p>

<p class="mlptext"><span class="calibre13">Zedník Antonín Karas zírá
na to jako na zjevení, jako na sen. A jeho kudrnatý soudruh mu naléhavě
vykládá, že Cirkus Humberto je jeden z největších cirkusů v Evropě, že patří
nějakému panu Berwitzovi, že mají na šedesát čistokrevných koní a slona a menažérii
a že se to všecko teď dá do pohybu, na cesty, od jara až do zimy. A na to že je
zapotřebí party stavěčů, tenťáků, jak si oni říkají, která dovede za dvě hodiny
postavit stan a za půl hodiny jej rozebrat, a tu partu že panu Berwitzovi vede
on, Karel Kerholec z Libuně; do takové party že Karas nyní přišel, na tom že
není nic, jen zvládnout tempo, aby jeden druhému zahrál do ruky; a na to že
jsou Češi, pro ten fortel, který na všecko najdou; u všech cirkusů že prý jsou
na tu práci hledáni, a ovšem dělají i jiné věci, koňáky, stájníky, krmiče,
štolby, muzikanty, augusty, jak si co kdo najde, hlavní je ve všem se vyznat a všude
podle potřeby pomoci. Ale život je to krásný, svobodný a volný, od města k městu,
celý svět se uvidí, neznámé kraje, neznámí lidé… a těch krásných ženských! Po
cirkusácích je každá jako divá.</span></p>

<p class="mlptext">Karel Kerholec najednou mluví tak nějak mlsně, snad aby laskominy
udělal; ale zedník Karas vidí bezděky ten malý modřínek na krchůvku… copak by
Márinka tomu řekla, že se dal k cirkusákům! Ke komediantům, kteří táhnou
světem, bez kouska domova, bez kusa pevné střechy nad hlavou, človíčkové
všelijací, nedej pámbů, snad i pobertové; však se, projezukrista, po vesnici
vždycky křičelo, lidičky, zavřete chalupy, jdou cikáni s medvědem dělat
komedii! A pan strážmistr hned tam byl jako na koni, lejstra jim prohlížel
jedním okem a druhým jim šilhal do kotlíku, nemají-li tam panského zajíce. A v hospodě
u šanku se nejednou vyslovil, že by tu pakáž nejraději celou vysmejčil. Do takového
cechu se on teď dal, on, počestný zedník, řádně usazený na chalupě, spravedlivý
živitel rodiny, táta! Jakživo se nic takového u nich neslyšelo.</p>

<p class="mlptext">Ale tenhle Kerholec, to je marné, ten na cikána nevypadá, vede
si ve všem jako pán a Karas má k němu náramnou důvěru. Ten by přece mezi
ledajakou sběří nepobýval, to snad je tady přece jen něco lepšího, než oni v Horní
Sněžné znávali. A konečně, komedii nějakou lidem on hrát přece nebude, jeho
práce bude jako každá jiná práce. A Milnerova parta, bůhví jak ta se protlouká,
Krčmářík, Cerha, Vašek Zelenkovo, Jirka Opoleckých, Padovec, počestní kluci i tátové,
a teď třeba troubí po nádvořích a sbírají troníky a skrojky chleba a v noci spí
po stodolách a chlévech. To on se aspoň poveze a Vašíček nebude muset šlapat pěšky.
Vašíček, bože, Vašíček, co ten tomu všemu řekne? Musí mu na cestu koupit lepší
čepici, než je ta stará. A může koupit pěknou, dostane sedm marek na výbavu, panečku,
co se hoši s Milnerem natrmácejí, než na jednoho z nich vybude sedm marek!</p>

<p class="mlptext">„Těch sedm marek, to mně ještě teď vyplatí?“</p>

<p class="mlptext">„Ovšem, každý má nějaké ty dloužky a nákupy a tím se to
srovná, aby byl po cestě pokoj. Kdybys ale nevydržel do zimy, to ti těch sedm
marek srazí, to je smlouva. Můžeš si pro ně zajít do pokladny, to jsou ty dveře
vedle sekretářových. Ale pojď si nejdřív ozkusit hábit. Možná že budeš muset na
něm něco přešít.“</p>

<p class="mlptext">Šli uličkou podél manéže. Kerholec pozdravil jezdce nějakou
cizí řečí a jezdec kývl hlavou, nespouštěje očí z nohou koně, který nyní kráčel
jakýmsi podivným, umělým krokem, jako by pomalu tančil. Na druhé straně manéže
byla mezi kruhovými stupni brána, na ní jakási estráda. Kerholec zabočil
dovnitř, do polotmy chodby, která běžela v oblouku pod galeriemi. Bylo v ní
plno dveří, prý do garderob, jak vysvětlil Karasovi. Minuli jich několik, pak
Kerholec jedny otevřel. Ukázala se velká, temná síň, plná všelikého podivného
haraburdí, nad nímž byly rozvěšeny spousty šatstva. Ze tmy vzadu se vyškobrtal
kulhavý mužský s hubenou tváří plnou záhybů, jako by mu byla příroda nadělila
mnohem více kůže, než stačilo na úzký obličej. Zato nos odpovídal rozloze kůže:
byl dlouhý, převislý, a dvě očka těsně k němu přisedlá vyhlížela tak bezradně a
smutně, že ses musel bezděky smát.</p>

<p class="mlptext">„Nový muž v partě, Harwey,“ spustil na něho Kerholec, „vyhledej
mu v té své hadrárně mundúr.“</p>

<p class="mlptext">„Pěkné bidlo, tohleto,“ odpověděl Harwey. „Nejsi Irčan?“</p>

<p class="mlptext">Karas se bezradně podíval na Kerholce. Zřejmě nevěděl, co to
je.</p>

<p class="mlptext">„Ne, Harwey, je to Čech,“ odpověděl za něho.</p>

<p class="mlptext">„To jsem rád, Karle, to jsem moc rád. Já nemohu Iry vystát.
Kdyby přišel jediný Ir do spolku, otrávil by mi celý život. Tak Čech, Čech. Tím
líp, to si to může, nebude-li se to hodit, přešít, když je Čech. Snad by mu
páslo tuhleto po Rudolfovi, ten byl jen o maličko menší, a u rukávů budou
záložky.“</p>

<p class="mlptext">Harwey se odbelhal do tmy, kramařil tam, supěl a konečně se
vrátil. Nesl v náručí nádhernou šarlatově rudou uniformu se spoustou zlatého
premování na prsou, se zlatým třepením na ramenou a se zlatými portami na
kalhotách. Karasovi až přecházely oči, jakživ nic tak vznešeného neviděl, leda
jednou o biskupské vizitaci v Budějovicích, když se tam sjeli Švarcenberkové,
Bukvojové a Černínové se svými lokaji v plné parádě.</p>

<p class="mlptext">„Tohle si mám obléci?“</p>

<p class="mlptext">„Toť se ví, a hned, abychom to mohli posoudit, jaký dojem uděláš
na mezinárodní situaci.“</p>

<p class="mlptext">Karas shodil kabát a navlékl si ten šarlach se zlatem. Museli
mu ukázat, jak se to vpředu zapíná na olivky. Harwey mu to přitáhl vzadu dolů k
pasu, pak ho vzal za klopy a škubl jimi dvakrát, pak přihladil po ramenech.</p>

<p class="mlptext">„Jako ulito. Sedí báječně. Jen ty rukávy jsou krátké, ale ty
si povolí. Kalhoty zkoušet nemusíme.“</p>

<p class="mlptext">„Báječné, člověče,“ měřil si Karase Kerholec, odstoupiv na dva
kroky, „vypadáš nejmíň jako turecký jenerál. Až tě uvidí starej, bude tě hned
šíbrovat na křídlo. Harwey, dej sem cedulku, ať ti Anton potvrdí, že převzal
dva kusy. A jedem dál.“</p>

<p class="mlptext">Karas se podškrábl dětským písmem na potvrzenku a šel, jak
byl, plný zlata, starý svůj kabát a nové kalhoty přes ruku, za Kerholcem.</p>

<p class="mlptext"><span class="calibre13">Teď půjdeme do pokladny,
pro těch sedm marek, to je přece to nejdůležitější,“ vykládal Kerholec po
cestě. „Teď dávej pozor, co ti řeknu. Ta bába pokladní je nějaká příbuzná
našeho direktora Berwitze. Ona je od nás, Vídeňačka, kdežto ředitelka je
odněkud z Belgie. Až se setkáš s direktorkou, pozdravíš ji jenom ‚Dobrý den,
madam‘ nebo ,Dobrý večer, madam‘ nic jinak, rozumíš? Ale na bábu v kase musíš
od první chvíle jen ‚Rucelíbám, milostivá paní‘, ‚Ponížený služebník, milostivá
paní‘, a ona ti řekne ‚Kryskot, Anton‘, a ty jí řekneš ‚Frkelckot, Gnädige‘, a budeš
to mít dobrý, až budeš potřebovat zálohu. Ona má kasírka zároveň pro nás šít a spravovat,
ale ty musíš dělat, že si to všecko obstaráš sám, jen aby ti půjčila jehlu s nití
a nůžky. Nato se s tím budeš hrabat, i kdybys to uměl, a ona vyskočí, vyrve ti
to z ruky a ušije ti to sama. Takhle se na ni musí, rozumíš, je to moc hodná
ženská, ale má své vrtochy. Je vdova po nějakém majorovi, Frau von
Hammerschmidt, a má velké slovo u direktora. Kdežto na direktorku pozor, to je
sekant ženská. Potkáš ji v odřeným mužským kabátě, v mužským klobouku, šesták
bys jí nedal – a vona by ho chtěla. Berwitz je pašák, velký komandant, ale má
to všecko rád. Tady vůbec…“</span></p>

<p class="mlptext">Kerholec se zastavil a vzal Karase za rameno.</p>

<p class="mlptext"><span class="calibre13">„Tuhle jsou dveře ke
kasírce. Najdeš mě potom v manéži nebo ve stájích. Jenom to jsem ti chtěl ještě
říci: tady vůbec všecko závisí na tom, abys měl to řemeslo rád. Lidi, zvířata,
materiál, práci, všecko. Práce je tu moc a musí se dělat, co přijde pod ruku;
ale máš-li vůli k dílu, vjede to do tebe a do smrti nebudeš chtít dělat nic
jiného. Protože my jsme tu taková parta, od direktora až do koňáka, všici na
sebe odkázaní, rozumíš, jeden na druhého, všecko to musí hrát a klapat. Ale pak
je to, chlapče, radost.“</span></p>

<p class="mlptext"><span class="calibre13">O čtvrt hodiny později
seděl Antonín Karas, zedník z Horní Sněžné, před paní majorkou von
Hammerschmidt, která mu drobnými obratnými stehy přešívala rukáv u livreje.
Zrovna jí dopověděl svou historii o tom, jak pohřbil Márinku a jak s Vašíčkem
uvázl bez zaměstnání v Hamburku.</span></p>

<p class="mlptext">„To jste měl těžkou zkoušku, Anton, těžkou zkoušku, to vám věřím,“
pokyvovala tlustá paní Hammerschmidtová hlavou, na níž byly hnědé, trochu
prošedivělé vlasy spleteny v mohutný vrkoč. „Ale teď už můžete být klidný, tady
jste v dobrém podniku. Berwitzovi jsou hodní lidé, přísní na práci a na
pořádek, toť se ví, ale tomu vy přece vyhovíte, vždyť jste krajan, vždyť jste
Čech. Božíčku, co jsem já znala Čechů, se všemi bylo dobré vyjít. Ten poslední
burš mého nebožtíka pana majora von Hammerschmidt byl z Vysokého Mýta, to je
taky tam někde u vás, to byl člověk jak jiskra, a nač se jednou podíval, všecko
uměl. A s tím vaším hošíčkem si nelamte hlavu. Máme tu několik dětí ve spolku,
taky Berwitzovi mají holčičku, Helenku, kolik že je tomu vašemu? Sedm let, nu,
to je ten pravý věk, to už nedá žádnou paplačku a brzy se přizpůsobí. Ten tu
bude nejšťastnější, Anton, pamatujte na má slova. Tak ty rukávy bychom měli,
můžete si to vzít a dávejte na to pozor, to víte, je to naše jmění, které vám
tu svěřujeme. Pan Berwitz má rád, aby všecko krásně vypadalo, jen musí mít naši
lidé pro to cit, aby se nic zbytečně neničilo. Dost je, co potrhají zvířata.
Toho chlapečka mi odpoledne přiveďte, ať ho poznám, já vám dám na něho pozor.
Tuhle máte tři lístečky, pro něho a pro tu vaši hodnou kvartýrskou i s dcerkou,
ať se odpoledne kouknou na představení. Zkuste si ten kabát, človíčku, ať se na
vás kouknu… no, padne, padne, inu bylo to šito ve Vídni, tam jsou krejčí, však
jsou většinou Češi. Vídeň, bože, Vídeň, to je město, Anton, to je město…“</p>

<p class="mlptext">Když procházel Karas manéží, končil jezdec na černém koni své
cvičení. Kůň byl zpěněn a zpocen a pohazoval hlavou, když se mu uzda konečně
uvolnila. Jezdec seskočil a zahlédl rudou livrej Karasovu.</p>

<p class="mlptext">„Vy jste tu nový, co?“ zavolal na něho cizí němčinou.</p>

<p class="mlptext">„Ano, pane,“ přikývl Karas.</p>

<p class="mlptext">„A odkud, jaký krajan?“</p>

<p class="mlptext">„Čech, pane.“</p>

<p class="mlptext">„Ach, Čech… to tedy mi můžete odvést koně do stáje!“</p>

<p class="mlptext">Karas už pochopil, že těmto lidem být Čech znamená všecko dovést.
A protože mu ještě zněly v uších poučky Kerholcovy, vkročil do manéže a šel ke
koni, jako by byl vyrostl na statku. Ačkoli se v koních nevyznal, chápal, když
spatřil ušlechtilou hlavu a ohnivé oko, že tak krásné zvíře ještě neviděl. Vzít
je za uzdu bylo mu přirozená věc, ale jak po ní sáhl, vynořila se mu vzpomínka
z dětství, jak nesčetněkrát vídal v Budějovicích o výročních trzích předvádět
koně: vždycky s hlavou vztyčenou. Vzal tedy pravicí uzdu pevně pod bradou a zvedl
ji hezky vysoko. Kůň zastříhal ušima, lehko se vzepjal a pak se rozběhl drobným
klusem, trochu zadkem odbočuje, jak ho Karas vedl do protější brány. Proběhli
krátkou chodbu a vůně stáje je ovála.</p>

<p class="mlptext">„Haló, Santos! Sem se Santosem!“ volal tam někdo na Karase,
ale vraník věděl sám, kam patří, a u svého boxu zabočil vlevo. Karas pustil
uzdu.</p>

<p class="mlptext">„Výborně, Toníku,“ ozval se z druhého konce hlas Kerholcův, „dobře
jsi ho vedl. A teď pojď se mnou – půjdeme na cihly!“</p>

<p class="mlptext">„Na cihly?“ opáčil překvapen Karas a prsty se mu bezděky
napjaly právě na šíři té červené drsné hmoty, kterou byl odmalička zvyklý vyhazovat,
chytat, vážit v rukou, půlit a přiklepávat.</p>

<p class="mlptext">„Na cihly,“ přitakal Kerholec, ale nepodal krajanu kladívko
nebo lžíci, nýbrž proutěné koště a ohromnou lopatu s plechem po obou stranách
zvednutým vzhůru. A vedl ho stájí mezi šedesáti koni, kteří chroupali seno,
funěli do žlabu a zvonili řetízky, do další síně, která byla o hodně vyšší.
Bylo v ní nízké pódium a na něm houpavě přešlapoval slon. Karas ještě nikdy
neviděl slona a zůstal trochu polekán stát, když spatřil tu horu temného masa,
na níž se plouhaly ohromné uši.</p>

<p class="mlptext">„To je Bingo,“ povídal Kerholec, „chlouba našeho podniku.
Dobrý den, Bingo, jak se máš, staroušku?“</p>

<p class="mlptext">Slon natáhl chobot ke Kerholcovi, ten jej vzal do ruky a několikrát
něžně do něho dýchl.</p>

<p class="mlptext">„Jsi hodný, Bingo. Ale pusť nás dozadu za sebe.“</p>

<p class="mlptext">Popleskal mu chobot, z něhož to spokojeně funělo, a Bingo popošel
o dva kroky, které mu dovolovaly řetězy na nohou. Kerholec ukázal tam Karasovi.</p>

<p class="mlptext"><span class="calibre13">„Tak tohle jsou ty vaše
cihly,“ ušklíbl se Karas zklamaně. „Čisté vepřovice!“</span></p>

<p class="mlptext">„Myslíš, že ti je budem vypalovat?“</p>

<p class="mlptext">Kerholec předvedl Karasovi, jak si má pod levou ruku založit lopatu
a jak vést pravicí koště, aby co nejrychleji naložil hromské cihly sloní
velkovýroby. Když byli hotovi, zavedl Karase do oblékárny, kde mu vykázal
kolík, na nějž Karas konečně zavěsil svou nádhernou livrej.</p>

<p class="mlptext">„Teď je polední přestávka,“ povídá pak Kerholec, „ve tři se
začíná představení, o půl třetí musíš být zase zde. A teď půjdem a vypijeme to
pivo, které jsi slíbil zaplatit.“</p>

<p class="mlptext"><span class="calibre13">„Nemohli bychom to nechat
na večír? Pít pivo před samým obědem…“</span></p>

<p class="mlptext">„Nepovídej, nepovídej. Bodejť bys nešel na pivo – dyť jsi
Čech.“</p>

<p class="mlptext">Tak přišel Antonín Karas, zedník z Horní Sněžné, v podjaří
roku 1862 k cirkusu. Odpoledne tam stanul, všecek užaslý, i jeho sedmiletý
Vašek.</p>

</div>
</body>
</html>