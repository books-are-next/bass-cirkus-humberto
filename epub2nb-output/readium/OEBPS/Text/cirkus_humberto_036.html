<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection8">
<h2 class="mlpuroven2kapitola">V</h2>

<p class="mlptextbez1radku">Žhavé léto míjí, den za dnem z něho uplývá se
stříbrnými vodami řeky Rýnu. Požehnaný podzim nadchází, na stráních zlátnou a zamodrávají
hrozny. Ráno se podél vod plouží mlhy a oddíly Berwitzovy karavany zapadají do
ní jeden po druhém. Kde se silnice níží, není vidět na deset kroků. Proud koní
a vozů se trhá a Kerholec jde ostrým klusem od zadního houfu vpřed, aby každému
oddílu pověděl, kde se bude odpočívat, kdyby ztratili styk s předními. Kůň, na
němž jede, je Admirable, trakehnský hřebec, který má klus, jako by se vznášel.
Už minuli vedoucí skupinu, ale Kerholec se nezastavuje. Jaká to rozkoš, letět
takto tím chladným, svěžím jitrem! I Admirable cítí blaho z pohybu, pofrkává si
a pohazuje hřívou. Teprve daleko vpředu, osamělý a ztracen v mlze, Kerholec se
napřimuje a Admirable poslušně přechází v krok. Za nimi buší údery kopyt v plném
cvalu. Kerholec zabočí s koněm k pravému okraji silnice. Z šedé clony se vynoří
Anežka Berwitzová na Chérii. Jak míjí Kerholce, převede koně v klus a o kus
dále jej zastaví. Pootočena v sedle čeká, až Kerholec dojede.</p>

<p class="mlptext"><span class="calibre13">„Přece tedy je to
Admirable. Nemohli jsme ho v té mlze s Petrem rozpoznat a hádali jsme, že je to
Sírius. Šel ti znamenitě, myslela jsem, že takovýhle klus má jen Sírius.“</span></p>

<p class="mlptext">„Admirable je zanedbáván, madam,“ odpovídá Kerholec, „ten
hřebec potřebuje víc pohybu.“</p>

<p class="mlptext">„Vidím to. Co je nového s Vašku?“</p>

<p class="mlptext"><span class="calibre13">„Nic, madam. Bojuje. Jak se
Helenka ujala jeho ošetřování, to na něho velmi zapůsobilo. Také plno našich
vývodů uznává. Ale nechce povolit. Že prý miluje a že už dal slovo. Jako ve
všem, je to velký paličák.“</span></p>

<p class="mlptext">„Vašku je charakter. To je na něm to nejkrásnější… Vzácný hoch…
Čím dál tím víc si ho vážím. Kdepak se dnes večer zastavíme?“</p>

<p class="mlptext"><span class="calibre13">„V Honnefu, madam. V Bonnu
by bylo přenocování příliš drahé. A zítra máme pracovat v Kolíně.“</span></p>

<p class="mlptext">„V Honnefu pod Sedmihořím?“</p>

<p class="mlptext">„Ano.“</p>

<p class="mlptext">„To je zvláštní náhoda,“ prohodila ředitelka a ostrá, ošlehaná
tvář se jí zjasnila. „Tedy v Honnefu. To je nádherné… Prosím, Karle, zařid mi,
aby po čtvrté hodině přišel ke mně Vašku. A ať si vezme lepší šaty, půjdeme
někam na návštěvu.“</p>

<p class="mlptext">„Prosím, madam, zařídím to.“</p>

<p class="mlptext">Ředitelka obracela koně, ale než jej pobídla k odskoku,
dodala:</p>

<p class="mlptext">„A buď tak laskav – ty máš oči pro všechno: kdybys cestou mohl
koupit pěkného lososa, pošli mi jej do vozu.“</p>

<p class="mlptext">„S radostí, madam,“ přikývl Kerholec a Anežka odcválala.</p>

<p class="mlptext">V osmičce si při obědě lámali hlavu, co tu v Honnefu může
zvláštního být, proč se má Vašek hodit do gala, koho to půjdou navštívit a pro
koho bude ten znamenitý losos. Nedohádali se však ničeho a Vašek s načesanou
patkou šel o čtvrté hodině nazdařbůh k ředitelskému vozu. Kolem to hlučelo
obvyklým táborovým životem, koně stáli již v plachtových stájích a sloni
postrkávali ještě některé vozy s klecemi na lepší místo. Ležení bylo zřízeno na
suchém palouku pod lesem, kde maringotky utvořily celé náměstí. Za nimi a za
vozy se zvěří byla zřízena kovárna, kde už rozdmýchávali oheň. To byla také
novota, kterou si opatřil Berwitz, když zjistil, kolik peněz ho stojí kovářská
a podkovářská práce na cestách a jak koně často trpí špatnou venkovskou prací.
Při kovárně stál vůz, na němž frkal motor ženoucí pumpu přenosného vodovodu.</p>

<p class="mlptext">Ředitelka, kterou všichni znali jen v polomužském oblečení, objevila
se na schůdkách svého vozu ve velmi elegantním městském úboru, s upjatým černým
živůtkem, jehož jedinou ozdobou byl bílý límeček. Bylo jí už přes padesát let,
kadeře jí silně prokvétaly stříbrem, ale oči měla jako rys. Za ní se vyhoupla
Helenka v letních šatečkách, se slunečníkem v ruce, netušeně krásný zjev v tomto
drsném cikánském prostředí.</p>

<p class="mlptext">„Dobrý den, Vašku,“ pozdravila Anežka uklánějícího se mladého
muže, „co dělá tvoje rameno, zlobí ještě?“</p>

<p class="mlptext">„Ne, madam, děkuji za optání, ale ruka je v pořádku. Helenka
je znamenitá ošetřovatelka.“</p>

<p class="mlptext">„Však jsem jí vždycky ukazovala, jak se přikládají a vážou obvazy,
to se u cirkusu může kdykoli potřebovat. Hlavní věc je, že nepřišla otrava
krve. Drápy šelem jsou hotové pařeniště.“</p>

<p class="mlptext"><span class="calibre18">„Naštěstí se mi Kambodža
nedostala na holé tělo. A udeřila jen jednou. Jak jsem se na ni ohlédl,
odvrátila hlavu a kňourala o milost.“</span></p>

<p class="mlptext">„Zbil jsi ji?“ zeptala se Helena.</p>

<p class="mlptext"><span class="calibre13">„Ale kde, což by to mělo
nějaký smysl? Jednala z nějakého popudu, proti kterému se nemůže bránit. Možná
že z lásky. Kambodža mě opravdu miluje.“</span></p>

<p class="mlptext">„To je správné,“ přikývla ředitelka. „Když jsme si usmyslili
žít mezi dravci, nemůžeme jim mít za zlé, co je jejich přirozenost. Půjdeme teď
do Honnefu. Bydlí tam kdosi, koho musíš, Vašku, poznat. A taky Helena. Jsem si
jista, že mi budete oba za to vděčni.“</p>

<p class="mlptext">Vašek se ovšem zeptal, kdo to je, ale madam se jen usmála, to
že musí být pro oba překvapení. A šli tedy do obce, kde se Anežka zeptala na
cosi nějaké ženy. Ta jí ochotně ukázala do boční uličky:</p>

<p class="mlptext">„Poslední domek vpravo, paní, ten obrostlý vínem.“</p>

<p class="mlptext"><span class="calibre13">Zabočili tam a vstoupili do
zahrádky, kde kvetly růže a jiřiny. Dům sám byl zavřen a ředitelka zazvonila.
Bylo slyšet lehký krok. Zelené dveře se otevřely. Před nimi stál drobný, velmi
starý pán, nachýlené postavy a ušlechtilé tváře, s bílým knírem pod orlím
nosem. Překvapením se mu obočí zvedla ve vysoké obloučky.</span></p>

<p class="mlptext">„Promiňte, že vás přepadáme,“ řekla Anežka, sama také trochu
vzrušena. „Jsem paní Berwitzová, ředitelka Cirkusu Humberto. Náhodou zde
přenocujeme a já jsem nechtěla minout Honnef a nenavštívit vás.“</p>

<p class="mlptext">„Och, madam, působíte mi neobyčejné potěšení. Račte prosím
vstoupit. Dovolíte-li, půjdu napřed a otevřu dveře. Zde prosím…“</p>

<p class="mlptext"><span class="calibre20">Vešli do malého salónku,
jehož široké okno vedlo do rýnského údolí a bylo nyní ozářeno sluncem. V rohu
při okně stál černý klavír, jinak byly stěny obklopeny skříněmi s množstvím
knih. Na skříních byly rozestaveny sošky koní a jezdců, většinou pobronzované
kopie antických a renesančních skulptur. Nad klavírem visely v úzkých rámech
staré anglické a francouzské rytiny a litografie závodních koní.</span></p>

<p class="mlptext"><span class="calibre13">„Mám opravdu velkou radost
z vaší roztomilé návštěvy, madam,“ navázal starý pán, když Anežka usedla na
chaise longue a Helena s Vaškem do křesel. „Člověk je tu daleko mimo svět,
ponořen v zapomenutí, a vy jej najednou vyznamenáte svou pozorností. I poustevník,
který nepropadl nenávisti k životu, by se zaradoval z tak milého vyrušení. To
jsou vaše děti, madam?“</span></p>

<p class="mlptext">„Jen děvče, pane řediteli, Helenka. Jezdí odmalička zrovna
jako zde pan Vašku. Ten není z naší rodiny, ale je náš odchovanec. Je to náš nejlepší
jezdec, pane řediteli, ale pracuje taky jako domptér. Řekla jsem si, že mi bude
vděčen, umožním-li mu vás poznat.“</p>

<p class="mlptext">„Och, madam,“ uklonil se bělovlasý hostitel, „velmi lichotíte
starému člověku, který přežil svou slávu. Tito lidé z mladé generace už sotva o
mně uslyší. A já si už navykl žít se jménem, které ztratilo lesk a je už jen
zvuk.“</p>

<p class="mlptext">„U nás, pane řediteli, je zaslechnou velmi často. Dovolte,
abych jim řekla, u koho jsou. Ponechala jsem to jako překvapení. Helenko,
Vašku, jste v domě pana Eduarda Wollschlӓgera.“</p>

<p class="mlptext"><span class="calibre13">Helena věděla, že to jméno
rodiče doma často vyslovili, ale nemohla si nikterak vzpomenout, v jaké
souvislosti. Pozvedla se tedy k půvabnému pukrlátku a pohlédla na pana Wollschlӓgera
s uctivým úsměvem.</span></p>

<p class="mlptext">Zato Vašek div úžasem neotevřel hubu. Wollschlӓger, Wollschlӓger…
to byl přece muž, o kterém se znovu a znovu mluvívalo ve stájích i v maringotkách
a u něhož se vyučil Hans, to byl ten slavný cirkusový principál, o kterém se
tvrdilo, že měl nejkrásnější koně světa a že s nimi dělával pravé zázraky.</p>

<p class="mlptext">„Vyslovujete mrtvé jméno, madam,“ usmál se stařík s neskrývaným
smutkem ve hlase. ,,Co můžete vědět vy, mladý pane, o člověku, který unikl
světskému zájmu dřív, než jste se narodil!“</p>

<p class="mlptext">„A přece vím, pane řediteli,“ vzmohl se Vašek na odpověď,
sevřev jednou rukou opěradlo svého křesla. „Vy jste… Arab a jeho kůň!“</p>

<p class="mlptext">Pan Wollschlӓger několikrát rychle zamrkal.</p>

<p class="mlptext">„Podivná věc, madam, jak málo jsme obrněni proti slávě! Hle,
cítím skoro dojetí! Arab a jeho kůň! Nejslavnější moje kreace! Tolikrát napodobená
– i v slovutném Cirkuse Humberto! Hrál jsem rád umírajícího Araba. Ne proto, že
by to byla nějaká velká role. Míval jsem parádnější, hrál jsem, dejme tomu,
Julia Caesara, jak umírá v plném trysku, s Brutovou dýkou ve hrudi. Role Araba
nebyla tak úchvatná – ale ten šedouš Hippolyt, jak ten rád hrál dramolet! Jak
stříhal ušima, když cítil, že ztrácím síly, jak sklopil uši, když mne na zemi
očichával, jak řičel s ohonem zdviženým, když přivolával pomoc, jak mne opatrně
zvedal zuby – madam, Hippolyt tu scénu nehrál, Hippolyt ji prožíval se vší
úzkostí věrného koňského srdce! Pro něho jsem umíral a on každý den nasazoval
za mne život.“</p>

<p class="mlptext">,,Je ještě živ?“</p>

<p class="mlptext"><span class="calibre13">„Není, madam, před devíti
lety se odebral k svým angloarabským předkům. Měl jsem ho zde a nechal jsem ho
tu za jeho oddanost v klidu a pokoji dožít. A nedaleko odtud jsem koupil loučku
u lesa a tam jsem ho mezi třemi duby pohřbil. Byl to můj nejvěrnější přítel. Od
té doby jsem tu sám – ledaže jsem tu znovu objevil přátele, které jsem v pošetilém
mládí zradil a opustil: Vergilia, Horáce, Martiala. Člověk prý se vždy vrací ke
svým prvním láskám. Zvláště k těm, kterých tehdy ve své hlouposti nepochopil. S
lidskými láskami se to daří jen ve snu, ale dvě věci hodné pomilování uvítají
ztraceného milence i v šedinách: knihy a rodná země.“</span></p>

<p class="mlptext">„Vy jste z Porýní?“</p>

<p class="mlptext">„Ano. Ale vy myslím nejste zdejší?“</p>

<p class="mlptext">„Ne. Jsem Belgičanka. A nejsem ani du métier. Můj otec byl
vyšší úředník a já vyrostla v domě pana hraběte ďAscensons-Létardais. Snad jste
ho v Bruselu znal.“</p>

<p class="mlptext">„Vysoký, štíhlý, s plnovousem rozděleným ve dvě špičky, že
ano, – krásný zjev. Pan podkomoří byl vzácný aristokrat. Měl to nejvyšší, co
člověk může mít: dokonalou harmonii srdce i ducha. Býval jsem u něho na honech
a večeře v jeho letním sídle byly opravdový požitek. Co komteska – vdala se?“</p>

<p class="mlptext"><span class="calibre13">„Nevdala. Podivnou vášní jí
bylo provdat všecky své přítelkyně, i mne, podle toho, jak se zamilovaly; a sama
zůstala svobodná. Dopisuje si s námi se všemi a prožívá, jak říká, desateré
manželství s jeho radostmi a žádné s jeho zklamáním.“</span></p>

<p class="mlptext">„Zdá se tedy zůstávat dcerou svého filozofického otce. A zde
slečna dcera, říkala jste, jezdí?“</p>

<p class="mlptext">„To víte. Už ze mne je úplná cirkusačka, natožpak z ní.
Narodila se ve voze.“</p>

<p class="mlptext">„A mladý pán… pan Vašku… je tedy krotitel?“</p>

<p class="mlptext"><span class="calibre13">„Ano. Ale od sedmi let u nás
jezdí. Začínal s Helenkou na ponících, ale už v deseti letech přešel na vysoké
koně. Vyzná se ve všem, i ve volné drezúře. A je taky spolehlivý kaskadér, pro
batúdu a všechny skoky na koni i na zemi. A rozumí i slonům.“</span></p>

<p class="mlptext">„Výborně, mladý muži. Cirkus je krásné zařízení, ale žádá, aby
se v něm umělo všecko. Nechci se rouhat, ale cirkus mi vždy připadal jako svatá
církev: poznamená své vyznavače neporušitelným znamením a žádá po nich věrnost
až za hrob.“</p>

<p class="mlptext"><span class="calibre13">Starý pán seděl proti paní
Anežce, s nohou lehce přehozenou, a rozhovořil se, obraceje se střídavě k oběma
mladým lidem.</span></p>

<p class="mlptext">„Umíte všecko a milujete všecko. Ale pamatujte si, že
nenajdete ušlechtilejšího tvora, než je kůň. Žena, muž, milenka – věřte zkušenému,
že nikdo se nevyrovná oddanosti a moudrosti věrného koně. A ta krása čistokrevného
zvířete! Dělá se s nimi mnoho zázračných věcí. Není kejkle, aby jej
inteligentní kůň nepochopil a aby v něm neprojevil svou ctižádost. To svádí
lidi cirkusu k omylům. Ukazují rádi krkolomnosti a sílu. Pamatujte si však, je
jen jediná věc, která produkci povyšuje na umění: ve výkonu musí být poezie.
Snad už mi ani neporozumíte. Jsem člověk staré doby, která nade vše milovala
krásu. A mluvím k vám, k dětem jiného věku, který se především žene za
úspěchem. Úspěch, můj bože, úspěch před hloupými davy – jak málo k tomu stačí!
Trochu rutiny, trochu šablohy, vystihnout, co se líbí, a pak toho nevybíravě
využít; vím, jak to teď v manéžích běží, a řeknu vám, že to běží k úpadku. My
staří museli mít především myšlenku. A kdo dbal na čest, hledal svou vlastní
myšlenku a jak ji krásně vyjádřit. Taky myšlenka není všecko, moji drazí;
myšlenka je ovšem vznešená věc a povinnost umělce, který chápe vznešenost, je
odít ji formou, která je jí hodna.“</p>

<p class="mlptext">Jeho hosté seděli proti němu a mlčeli. Anežka viděla v něm
onoho znamenitého tvůrce cirkusových kouzel, jemuž se v Bruselu za jejího
dětství tolik podivovali a na nějž nemohli zapomenout. Nač sáhl, všecko mělo
zvláštní pečeť. Krásní koně, krásné jezdkyně; a kolik harmonie bylo v každém
vystoupení! Kostým u něho nikdy nebyl hadr, do kterého se navléklo hrubé
rejtarské tělo. U Wollschlӓgera se s kostýmem přeměňovali lidé, aby vytvořili
vždy nový zjev. U něho hráli i koně, jako by věděli, že nesou světu na odiv
něco nevídaného, krásu, s jakou se lidé nikde jinde nesetkají. Ze všeho jako by
sršel oheň, tak byla každá Wollschlӓgerova kreace proniknuta zanícením. Nějakým
vyšším darem uměl do všeho vložit napětí. Napětí plálo z ohnivého oka hřebce i z
každého jeho vzrušeného svalu, napětí cítils v každém pohybu jezdce, napětí
bylo mezi jezdcem a koněm, mezi jezdcem a publikem, všechno všude bylo
vystupňováno, umocněno, rozehráno s vítěznou, prudkou podmanivostí. Pan
Wollschlӓger dovršil starou francouzskou školu umělé krasojízdy, dovedl ji k vrcholkům,
naplnil všecko jemností, vkusem a grácií – ale jeho vpravdě umělecký duch nebyl
dost urputný, aby dovedl vítězit i finančně. Hrubá a nevybíravá soutěž
získávala si nesoudné davy křiklavými okázalostmi a podlamovala jeho tichou, trpělivou
práci. Eduard Wollschlӓger zápasil po řadu let, a když shledal, že uprostřed
doby ztrácející vkus a smysl pro krásu mohl by se udržet jen velkými ústupky
nižším zálibám obecenstva, zřekl se takového úspěchu, rozpustil svůj podnik a s
malým jměníčkem se usadil ve svém rodném kraji jako soukromník, který se mohl
oddat svým kulturním zálibám.</p>

<p class="mlptext"><span class="calibre13">Helena nerozuměla valně
tomu, co s takovou naléhavostí vykládal. Sledovala jen očima jeho zachovalou
pleť, zářící oči, pečlivě pěstěný knír a bezvadně vázaný bílý jezdecký
plastrón. Připadal jí jako jeden z těch starých, vznešených markýzů, o jejichž
mecenášství se v cirkusáckých vagónech vypravovaly celé legendy. A jednou se jí
mihla hlavou pošetilá myšlenka, že za takového staříka by se dovedla ihned
provdat. Také Vašek by nebyl mohl říci, že všemu správně rozuměl. Ale celou
svou zbystřenou vnímavostí cítil, že sedí se skutečným velmistrem královského
umění jezdeckého a cvičitelského. Se zbožným obdivem lpěl na jeho rtech a hltal
každé slovo.</span></p>

<p class="mlptext"><span class="calibre13">„Víte, jednou měl Fillis
takovou vtipnou myšlenku: dát skupině koní na hruď tabulky s čísly, jednomu dát
tabulku se sčítacím znaménkem + a jednomu s rovnítkem = a pak je nacvičit, aby
se volně v běhu přeskupovali tak, že vždycky utvoří součet. Například 1 + 2 = 3
nebo 2 + 3 = 5. Dalo to mnoho práce, ale Fillis to provedl a měl s tím i úspěch
u obecenstva. Ale mně se to nelíbilo. Byl to nový nápad, ano, ale nebyla v tom
žádná poezie. Víte, já jsem matematiku vždycky nenáviděl. A snižovat nádherná
koňská stvoření k představě, že sestavují rovnice, to mi bylo přímo odporné.“</span></p>

<p class="mlptext">„A které bylo vaše nejkrásnější číslo, maestro?“ zeptala se
Anežka.</p>

<p class="mlptext"><span class="calibre13">„Nejkrásnější… Hm… Jednou
jsem si odchoval čtyři mladá děvčata na krasojezdkyně. Víte, já se nespokojoval
s pěstováním koní, já pěstoval i čistokrevné ženské. Je to těžší a nebezpečnější,
i to mě vábilo. A jednou mi tedy štěstí přálo, že jsem měl najednou pohromadě
čtyři nejluznější ženské bytosti, jaké svět kdy viděl. Každá z nich měla nádherné
černé vlasy, velké černé oči a rudé rty a každá se nesla ztepile jako korunní
princezna. A ze všech zrovna tryskalo a prýštělo žhavé mládí. Cítil jsem, že je
na mně, abych z tak vzácného materiálu vytvořil něco jedinečného. Nejdřív jsem
je zkoušel v kadrile v lehounkých gázových šatech, ale to nebylo to pravé.
Ponenáhlu jsem na to přišel. Dal jsem jim ušít čtyři tmavorudé kostýmy s dlouhými
sukněmi, které se bohatě řasily na boku koně, s útlými živůtky, z nichž bílá
ramena a hlava zářily jako čemeřice. Tak jsem je posadil na čtyři anglické hřebce,
černé jako uhel. Už to byl úžasný dojem, sukně ležely na koni jako rubínová
čabraka a pod jejich přehozem byl černý kůň a bílá žena jako jeden jediný
zázračný, nádherný živočišný organismus. Ale pak jsem s nimi nacvičil pomalé
španělské bolero. Děvčata měla v rukou kastaněty a koně na štíhlých nohou rolnice
temného zvuku. V základě to byla kadrila – ale jaká vášnivě patetická krása se
zrodila z té čtveřice vzpínajících se hřebců a vítězně je ovládajících jezdkyň,
z pohledů, úsměvů, tance a zvuků! To už nebyla krasojízda, to byla dokonalá
ekvestrická báseň.“</span></p>

<p class="mlptext">„Jak dlouho to pak ty dámy jezdily?“ zeptala se Helena.</p>

<p class="mlptext">„Ach, jenom krátce. Myslím, že necelý rok. Bylo to příliš omamné.
Do roka se mi všecky čtyři provdaly. Mimo cirkus ovšem, dvě do šlechty, jedna
si vzala bankéře a jedna nějakého diplomata. To je ten trpký úděl, když se
krása vytváří z lidského materiálu. A ti blázni mužští, zamilovali se do noční
bouře a každý si urval kousek obláčku. Pak se divili, že už nikdy nezažili nic
tak úchvatného. A mně… mně rozbili číslo… Vzdal jsem se pak výchovy děvčat.
Byla to nevděčná práce. Je potřebí mít silné cirkusácké srdce, aby nepodlehlo
vábení lásky a setrvalo při povinnosti.“</p>

<p class="mlptext">„Vy tedy, maestro, neuznáváte výsostné právo lásky?“ zeptala
se tiše Anežka.</p>

<p class="mlptext">„Neuznávám, madam, jakmile jakkoli směřuje mimo naši sféru. Dokonalosti
se dosáhne jen nejvyšším sebeobětováním. My lidé tohoto prastarého umění musíme
mít sílu zříci se všeho, co nás odvádí pryč. Zřekli jsme se domovů, společnosti,
civilního života, klidu a pohodlí, bezpečnosti a jistoty žití, konvence a bůhví
čeho ještě. Postavili jsme se mimo svět. Je to hrdé, ale je to taky kletba.
Dali jsme si jiné zákony, než vládnou mezi lidmi, a ztratili jsme právo na
civilní štěstí. Každý z nás tak nebo onak hraje se smrtí a denně zkouší, jak
daleko lze v té hře jít. Madam, to není normální život. Ani rytíři ve
středověku, ani voják ve válce neopakuje sázku života den za dnem, měsíc po
měsíci, rok co rok. To činí jen lidé zvláštní řehole, kteráž sluje cirkus. A kdo
se té řeholi zaslíbil, nemá právo se zamilovat. Nemá právo porušit společenství,
které nás všecky váže dohromady. Nikdo z nás není sám o sobě, každý je spjat s těmi
druhými a buď posiluje, nebo oslabuje celek. Láska v našem bratrstvu má jen
tehdy oprávnění, když neoslabí celek, ale posílí. To je zákon lidí jsoucích
mimo. Nedodržuje se a naše umění upadá. Vymírají v něm lidé, kteří mu dovedli
obětovat všecko, a přibývá umělců, kteří touží po občanském pořádku. Jenže kdo
tam zatouží, otvírá v srdci branku tomu, co je nám nejzákeřnější: strachu o život.“</p>

<p class="mlptext">Vašek naslouchal nenadálému obratu všecek zbledlý. Kdyby nebyl
svědkem, jak celé to setkání bylo náhodné, byl by také tuto epizodu považoval
za potměšilou intriku. Ale tady viděl velmistra, kterému od první chvíle na
slovo věřil, a ten netuše zabodával dýku do nejcitlivějšího místa Vaškovy
hrudi. Vaškovi bylo z toho úzko a zle a zdálo se mu, že přestává vidět a že jen
jako z dálky slyší hlas jako ortel. Srdce se mu zastavovalo při pomyšlení, jak
se toho ředitelka chopí. Ale k údivu a k úžasu slyšel ji, kterak se zvedá a odpovídá
s tichým rozechvěním:</p>

<p class="mlptext"><span class="calibre13">„Pane řediteli, odpusťte,
že přerušuji vaše výklady. Ale odpoledne se chýlí k večeru – nechtěl byste se
podívat na naše stáje? Jistě vás to bude zajímat. A po prohlídce byste mohl
zůstat u nás na večeři – zas jednou pojíst v maringotce. Můj muž by byl
nesmírně rád, kdyby vás mohl osobně poznat.“</span></p>

<p class="mlptext">„Madam, nemůže být pro mne radostnějšího pozvání. Nám starým
idealistům zní zcela jinak volání: ‚Koně! Koně! Království za koně!‘“</p>

<p class="mlptext"><span class="calibre13">Když došli k táboru, uvítal
Petr Berwitz soka svých rodičů se vší grandezzou Emíra bílých koní. Pan
Wollschlӓger mu ihned nabídl tykání; Anežka s Helenou se omluvily, že se musí
poohlédnouti po kuchyni, a Vašek spěchal ke klecím chystat krmení. Berwitz
zamířil tedy sám se svým hostem ke konírnám. Když u nich odhrnul oponu, ozval
se nenadále výkřik.</span></p>

<p class="mlptext">„Můj bože! Pan Wollschlӓger! Je to možné? Maestro… Maestro!“</p>

<p class="mlptext"><span class="calibre13">Kočí Hans s vlasy bílými
jako mléko běžel hosti vstříc s rukama nataženýma a tváří rozzářenou. Pan
Wollschlӓger se zastavil, ostře si starce prohlížel, pomalu se probíral ve své
paměti, až najednou řekl:</span></p>

<p class="mlptext">„Hans! Nemýlím se? Hans! Jak se máš, starý brachu? Tys tedy
ještě u řemesla. No, to je od tebe hezké, žes mě poznal.“</p>

<p class="mlptext"><span class="calibre13">„Jak bych nepoznal,“ koktal
Hans všecek rozechvělý, „jak bych mohl zapomenout na službu u pana Wollschlӓgera!
Maestro se mne přece ujal… maestro mě vycvikoval… do smrti budu vděčen… Ne,
taková pocta naší stáji! Taková návštěva! A já si nevzal červenou vestu…“</span></p>

<p class="mlptext">Pan Wollschlӓger mu poklepal na rameno, to že tedy nevadí, a už
se otáčel po vůni stáje. Oči mu zazářily, když spatřil dlouhé řady koní. A s největší
znaleckou jistotou šel přímo k těm nejkrásnějším kusům. Berwitz spokojeně
nadýmal hruď: Wollschlӓger vyhledával právě ty, kterých si Berwitz cenil
nejvíce. A také na stáji bylo vidět, že do ní vstoupil velmistr. Zamlaskl,
zavolal, a neklidní hřebci stáli okamžitě v pozorném soustředění. Jejich
třpytné oči se zahleděly na drobnou postavu, a když k nim Wollschlӓger popošel,
žádný neuhýbal, žádný se neplašil. Zajel jim prsty do hřívy, popleskal je po
krku, pohladil nos, podíval se na zuby – i ti nejdivočejší mezi nimi snášeli
dotek jeho pevné, velitelské ruky. U každého si dal říci jeho jméno, které
několikrát mazlivě opakoval. A když šel dál, všecky ty krásně klenuté hlavy se
za ním otočily a nejedna se natáhla k lehkému zařičení.</p>

<p class="mlptext"><span class="calibre13">Večeře ve voze byla bohatá.
Anežka nasadila na ni všechnu svou kuchyňskou i hostitelskou dovednost. Měla k své
potěše hosta, který zplna ocenil každou finesu. Hovor běžel, jako při každém
cirkusáckém setkáni, ve vzpomínkách na lidi, města a zvířata. Pan Wollschlӓger
byl znamenitý vypravěč a okouzlil zvláště paní Hammerschmidtovou uhlazenou dvorností.
Ve všem však u něho pronikal melancholický stesk nad zapadající hvězdou
cirkusu.</span></p>

<p class="mlptext"><span class="calibre13">„Nechci být jen mrzutý
opěvač starých časů. Je dost smutné, když si musíme říci s Horácem: ‚Běda,
Postume, Postume, prchavě mizejí léta.‘ Raději bych si tento svůj stesk oslavil
pohledem na zdárný růst nových sil. Můj básník mě učí, že krátký úhrn žití
nedovoluje začít si s dlouhými nadějemi; přesto jsem míval takové naděje á la
longue, protože jsem věřil v dorost. A teď, když už jsem tuze, tuze stár, vidím
stále jen jedno: velcí jezdci všeumělci vymírají a s nimi jejich výkony. Noví
lidé jdou mechanicky v tom, čemu se naučili, a nijak nezvyšují úroveň. Já jsem
skákal hořící obručí, která měla v průměru pouhých dvaadvacet palců. Dnes
nikoho ani nenapadne, aby si do takové míry zhoršoval překážky. Já jsem si při
saltu na jedoucím koni obul ve vzduchu trepky – dnes už se o takovém triku ani
neslyší. Místo toho se raději rozšiřuje program. Viděl jsem vaše slony, lvy,
tygry a medvědy. Za čas přijdou pštrosi, velbloudi a žirafy a snad mroži a tuleni
a klokani s vakem na břichu, pořád víc, pořád jiné, pořád nová dráždidla, ale
smysl pro vznešenou krásu koně v každém jeho postoji zajde. Vymírá šlechta,
vymírají jezdci, vymírají znalečtí diváci. Zbývají jen davy, které musíte
sbubnovat a zjančit. Nemáte lehkou práci.“</span></p>

<p class="mlptext">„Ach co,“ namítl Petr, rozjařený vínem, „za našeho života to
ještě vydrží. A co přijde potom, to už bude starostí jiných.“</p>

<p class="mlptext">Když vyšli z vozu, aby hosta doprovodili, plul veliký siný
měsíc nad borovinou a palouk byl ozářen stříbřitým jeho světlem. Z okének maringotek
prošlehovaly žluté a narudlé záře, odněkud bylo slyšet přidušené hovory, někde
u kovárny hrál kdosi na harmoniku.</p>

<p class="mlptext"><span class="calibre13">„Mohl bych se ještě jednou,
na rozloučenou, podívat na koně?“ obrátil se Wollschlӓger na Petra. „Víš, je to
možná naposledy, kdy vidím takový výběr.“</span></p>

<p class="mlptext"><span class="calibre13">Polichocený Petr ochotně
svolil. U stáje seděli Kerholec, Hans a Vašek, a Hans pobafávaje z dýmky,
vyprávěl o kumštech, které prováděl s koňmi Eduard Wollschlӓger. Nyní vyskočil
a s dýmkou při noze hlásil principálovi, že ve stáji je všechno v pořádku – jen
z koní že žádný nelehl a nespí, všichni stojí, jako by čekali představení.</span></p>

<p class="mlptext">„Čekají na mne!“ usmál se Wollschlӓger a vstoupil. Koně obou
řad obrátili k němu hlavu a lehká vlna neklidu proletěla stájí.</p>

<p class="mlptext">„Sírius! Démon! Admirable! Cyrus! Kismet! Héros!“</p>

<p class="mlptext">Pan Wollschlӓger volal jednotlivá jména a každý zavolaný se
vzepjal, někteří zaržáli.</p>

<p class="mlptext">„Mon Dieu, mon Dieu… prohodil stařec dojatě, moci tak ještě
jednou vzít bič do rukou…“</p>

<p class="mlptext">„Vašku,“ zvolala Anežka, která stála vedle něho, „skoč do
jedničky a přines obě šambriéry!“</p>

<p class="mlptext">„Madam,“ obrátil se k ní Wollschlӓger radostně, „myslíte, že
by bylo možno…?“</p>

<p class="mlptext">„Přeji si to, maestro,“ odpověděla krátce a pevně. Petr
Berwitz se na ni rozpačitě podíval, ale pod jejím energickým pohledem jen přikývl.
Pan Wollschlӓger se uklonil, šel mezi koně a dvanáct nejkrásnějších uvolnil.
Každého přitom polaskal, pošeptal mu do ucha jeho jméno, přitiskl svou tvář na
jeho. Vašek přinesl dlouhý i krátký bič. Starý pán je potěžkal v ruce, vyvážil
a spokojeně přikývl Berwitzovi:</p>

<p class="mlptext">„Správně! Já jsem své koně předváděl bez biče… ale s cizími
bych se to napoprvé bez tušírování neodvážil.“</p>

<p class="mlptext">Vyšel ven, do měsíčního světla, doprostřed jasně ozářeného prostranství,
a třikrát práskl velkým bičem. Ve stáji se ozval dupot kopyt.</p>

<p class="mlptext">„Open the door! Avanti!“</p>

<p class="mlptext"><span class="calibre13">Hans s Vaškem odtáhli závěs
a uvolnění koně, bez postrojů, jen v ohlávce, s vlající hřívou a zdviženými
ohony se řítili vpřed a rovnou k muži, který je volal. Starý pán je však na
délku biče zarážel a obracel nalevo. Veliká šambriéra proletovala vzduchem jako
blysknavý hádek a drobná volání Wollschlӓgerova, pobídky a lichotky se křižovaly
s letmými doteky biče. Hřebci i klisny klusali v nejvyšším napětí, uši i oči
ctižádostivě soustředěny na každý jeho povel. Od maringotek se začali lidé
sbíhat, ale než doběhli, klusalo všech dvanáct nádherných zvířat v dokonale
uzavřeném kruhu.</span></p>

<p class="mlptext">„Potztausend!“ ozvalo se tiché zaklení a Vašek cítil, jak mu
někdo prudce stiskl paži. Vedle něho stál Berwitz, všecek vyjevený.</p>

<p class="mlptext"><span class="calibre13">„U všech hromů… koukejte na
ně… koukejte na ně… oni jdou na pravou ruku!“</span></p>

<p class="mlptext"><span class="calibre13">Byl to opravdu neuvěřitelný
zázrak, koně, kteří jako všude u cirkusu byli celý život cvičeni kroužit
nalevo, tady najednou pod povely Wollschlӓgerovými běželi opačně.</span></p>

<p class="mlptext">Nyní ten drobný stařík vykřikl, mávl bičem a koně se prudce
zastavili, na zadních nohou se obrátili čtvrtpiruetou ke středu a stáli čelem k
Wollschlӓgerovi. Obešel je dvakráte kruhovým pohybem šambriéry, aby je nechal
oddechnout a soustředit se. A pak, po nehybné vteřině, rozpřáhl ruce a zvolal:</p>

<p class="mlptext">„Vzhůru! En parade!“</p>

<p class="mlptext">Devět hřebců se okamžitě zvedlo na zadních nohou do levady,
tři, kteří nebyli cvičeni na vysokou školu, řičeli a vzpínali se, bylo vidět,
jak ochota poslechnout zápasí v nich se strachem a nejistotou, ale stařec
uprostřed kruhu měl nyní obočí staženo, z očí mu sršela poroučivá vůle, ruce
poškubávající se vzhůru jako by podpíraly a zvedaly koňská těla, a po chvilce
váhání stálo všech dvanáct vztyčmo v měsíčním světle, hřívu rozvlátu, uši
zdviženy, oči rozčilené, přední kopyta bijící do vzduchu, lesknoucí se břicha
vyklenutá pod nimi. Diváci kolem podlehli velkolepému výjevu a začali, sami
otrlí cirkusáci, tleskat.</p>

<p class="mlptext">Pan Wollschlӓger se uklonil, zavelel a koně se opět čtvrtinou
piruety jako při courbette pootočili a spustili na všechny čtyři. Bič prolétl
vzduchem a celá ronda se jala opět kroužit vpravo.</p>

<p class="mlptext">„Cyrus! A gauche!“</p>

<p class="mlptext">Bič lehounce práskl a Cyrus, ocitnuvší se právě před vchodem
do stájí, odbočil a běžel domů. Jeden za druhým tak z rondy odpadal, až poslední
Kismet vběhl do stáje, kde se všichni koně rozeržáli.</p>

<p class="mlptext">„Madam,“ řekl pan Wollschlӓger Anežce s velkým dojetím, „nikdy
nezapomenu na večer, jejž jste mi připravila.“</p>

<p class="mlptext">„Tím méně zapomeneme na vás my,“ odpověděla paní Berwitzová.</p>

<p class="mlptext"><span class="calibre13">„Obávám se,“ řekl Berwitz, „že
tomu nebudu, až se vyspím, věřit. Vést neznámé koně na pravou ruku a takhle je
zvednout do levady, to mi bude zítra připadat jako nemožný sen. Jsi opravdu maestro,
Eduarde.“</span></p>

<p class="mlptext">„Jste velmi laskaví k starému člověku. Přeji vám všem hodně,
hodně štěstí.“</p>

<p class="mlptext">Rozloučili se ve velkém dojetí. Ředitelka požádala Vaška, aby
pana Wollschlӓgera doprovodil. Starý pán sice učinil odmítavý pohyb, ale
svolil. Vašek šel velmi rád. Ještě nikdy neměl k nikomu takový pocit úcty,
obdivu, zbožnění. V duchu si opakoval, co večer říkal Hans: „To není principál,
to je čaroděj.“ A sám pro sebe neměl jiné tužby než připodobnit se tomuto
kouzelníku, dokázat takové divy, dovést své umění tak vysoko a umět s takovou
moudrostí se dívat na celý svět. Vašek se těšil, že se „starý idealista“ ještě
jednou s ním rozhovoří o cirkuse a že se bude moci zeptat na tajemství jeho
magického vlivu. Byl by ochoten ho poslouchat celou noc a předem uvěřit každému
jeho slovu. Leč pan Wollschlӓger mlčel. Pan Wollschlӓger šel po jeho boku
měsíční nocí, a Vaška jako by nebylo. Jednou se na cestě zastavil a zíral před
sebe a usmíval se. Vašek cítil: teď něco řekne. Teď přijde nějaká krásná, velká,
utěšující pravda. A vskutku, rty páně Wollschlӓgerovy se zachvěly a třikrát po
sobě z nich blaženě zaznělo, čemu Vašek vůbec nerozuměl:</p>

<p class="mlptext">„Non omnis moriar<a href="../Text/cirkus_humberto_062.html#_ftn15" title="" class="pcalibre pcalibre1" id="_ftnref15"><span class="msofootnotereference"><span class="calibre16"><span class="msofootnotereference"><span class="calibre17">[15]</span></span></span></span></a>!
Non omnis moriar! Non omnis moriar!“</p>

<p class="mlptext"><span class="calibre13">A pan Eduard Wollschlӓger
sňal klobouk a velkou úklonou se děkoval měsíci na nebesích.</span></p>

<p class="mlptext"><span class="calibre13">Pak už nepromluvil, až když
stanul u své branky. Odemkl si ji, otevřel a stoje mezi veřejemi obrátil se
náhle k Vaškovi. A vztyčiv se pevně, jako když zvedal hřebce do levady,
zaostřil oči k pohledu, který pronikal Vaškovi až do mozku, pronesl přísně a velitelsky:</span></p>

<p class="mlptext"><span class="calibre13">„Jsi mezi dvojí zradou.
Vezmeš-li si to hamburské děvče, zradíš své umění. Chceš-li sloužit svému
umění, musíš zradit to děvče. Není jiná cesta. Buď – anebo. Vybojuj si to v sobě.
Všichni velcí jsme museli prožít tuto strašnou hořkost, neboť velikost nemůže
vyrůst z idyly. Slyšel jsem a viděl jsem dost, abych ti mohl říci: Jsi jeden z vyvolených.
Jsi jeden z vyvolených! Ale pro vyvolené je určen jen boj a zápas, nikoli
pokojné štěstí lásky. Naše umění spěje k zániku. Váš cirkus je ohrožen. Berwitz
to neudrží. Berwitz je stár. A Berwitz je hloupý. Pro časy, které na vás přijdou,
musí být v čele člověk zcela jiné síly. Chceš-li zachránit Cirkus Humberto,
vezmi si Helenu Berwitzovou.“</span></p>

<p class="mlptext">Vašek stál úplně ustrnulý. Pan Wollschlӓger se na něho díval a
jeho pohled změkl.</p>

<p class="mlptext">„Ubohý, ubohý hochu, já chápu tvou bolest. A nemohu ti ji
utišit žádným balzámem. Zavrhneš štěstí a nezískáš nic než trudnou starost. Ani
jmění tě nečeká, ani pohodlí, ani klid a bezpečnost osudu, jen zápas, zápas,
zápas. Ale tak teprve najdeš sám sebe. Dobrou noc!“</p>

<p class="mlptext"><span class="calibre13">Pan Wollschlӓger zavřel
vrátka, otočil klíčem, po chrupavém písku lehkým krokem došel k domku a zmizel.
A Václav Karas stál, pak se opřel o sloup branky a plakal.</span></p>

</div>
</body>
</html>