<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection8">

<h2 class="mlpuroven2kapitola">I</h2>

<p class="mlptextbez1radku"><span class="mlpznakkurziva11b"><span class="calibre13">Je překrásná neděle v březnu</span></span><span class="calibre13">, podél nábřeží poletují rackové, z věže Svatého Pavla odbíjí desátá
hodina. Slečna Růžena Langermannová přichází dlouhými kroky ke vchodu do
městských sadů. Má maličký, šikmo nasazený klobouček a dlouhou sukni vzdutou
vzadu honzíkem. Spěchá a musí se přitom usmívat, neboť onen mladý muž v šedivém
paletu, který tam přechází, je přece Vašku, obdivovaný krotitel šelem v Cirkuse
Humberto. Už na ni netrpělivě čeká a ona se přece nezpozdila! Což nezašeptal
včera „Přesně v deset“? A málo chybělo a byla by zmeškala, troje jarní šaty
museli ještě dnes v závodě dodělávat, aby je mohli během dopoledne odvést, šila
na nich u své mistrové do desíti večer a o půl osmé už přišla v neděli do
práce, aby to bylo hotovo. Inu, jí jde vždycky práce od ruky, ale dnes jí jehla
jen hrála, když srdce bylo plno blaženství, že v deset hodin je ta krásná,
slastná věc, první schůzka…</span></p>

<p class="mlptext">Božíčku, co je vlastně k tomu potřebí, aby došlo k šťastnému
dostaveníčku? Měla toho Vašku ráda od dětských let, kdy se k nim přihrnul s tátou
a velitelsky vpadl do jejích nevinných her. S jakou srdečnou účastí sledovaly s
matkou jeho postupný vývoj od dob, kdy se malý Vašku učil jezdit a skákat. Rok
co rok se vracel k nim s otcem a pokaždé uměl zas něco nového, až vzbudil obdiv
jako znamenitý jezdec a nevyrovnatelný skokan. To bylo asi před třemi roky, kdy
pan Bureš prohlásil, že Vašku je už hotový muž a že už dovede všecko, co se
může po znamenitém jezdeckém umělci chtít. A za pár dní nato přišel Vašku a s velkým
smíchem vyprávěl, jaká byla v cirkuse paseka, když jim krotitel utek, ten obrovitý
francouzský kapitán, v hrůze utek před tou babou Hammerschmidtovou, uprchl i s tygry
ve strachu, že jí neunikne, že si ji bude muset vzít. A lvi a medvědi jim
zůstali, to byl berwitzovský majetek, ale kdo je měl najednou převzít, když
Gambier vzal s sebou i svého pomocníka! Nu, kdo by je převzal, Vašku je
převzal, vždyť v tom cirkuse s nimi vyrostl, denně je krmil a ošetřoval a ty
dva nejmladší, Sumatru a Borneo, nosíval jako chlapec v náručí. Růženka se živě
pamatuje, jak se vyděsila, když slyšela, že Vašku bude nyní denně chodit do lví
klece; bylo to poprvé, kdy ji tak podivně bodlo u srdce pomyšlení, že by se
tomu hochu mohlo něco stát. Ale Vašku se jen smál a odbýval ji sebevědomě, to
že nic není, lvi i tygři že jsou jen velké hravé kočky a že se to s nimi musí
umět. Nemohla se tím nijak uklidnit a poprvé si tehdy uvědomila, jak ho má
ráda, jako rodného bratra. A moc se jí líbilo, že taky pan Karas nebyl spokojen
a rozmlouval to Vašku, aby si se šelmami nezahrával, koně a lvi že je velký
rozdíl. Ale Vašku si nedal nic říci; všude to na nás číhá, tatínku, povídal
tehdy, na koni a při saltu se stejně mohu zabít, ani se nenaděju. U lvů aspoň
vím, jaké nebezpečí mám před sebou; a mimoto prý cirkus se přece nemůže
zastavit, podnik musí mít své, to je služba, to je povinnost, dílo musí běžet.
Tak si ty lvy a medvědy převzal a za rok začal cvičit i nové tygry, které si
Berwitz opatřil. Co strachu o něho vystála, s jakým napětím čekala každý den,
až se na schodech ozve jeho krok, jak ho rychle přelétla pohledem, nemá-li ruku
v bílém obvazu! A když na jaře odjeli, taková opuštěnost ji přepadla, smutek a stesk
– tu najednou viděla, jak ho má ráda, bratra by snad tolik nemilovala. Všecka
se chvěla ve vzpomínkách na něho a byla bez sebe radostí, když dostaly s matkou
lístek, že se cirkus už vrací a že Vašku je zdráv. Neměl o tom ani potuchy, jak
k němu vzhlížela. Přijížděl k nim rok za rokem stejně osmahlý, svalnatý, klidný
a vyrovnaný v každém pohybu, choval se k ní se stejně srdečným kamarádstvím…
ale právě že jen tak. Teprve tuhle, nedávno, před čtrnácti dny, se na ni
zadíval, a jinak zadíval než dosud, horko jí z toho bylo a zmateně. A pak ji
jednou, když byli chvilku sami, chytil za ruce a řekl: „Víš, Růženko, že jsi
moc hezké děvče?“ A pak ji párkrát pohladil, když se někde v předsíni nebo na
schodech setkali. A včera… včera za ní vklouzl, když poklízela pokoj, stiskl ji
odzadu za ramena a tiše řekl: „Růženko… my dva… neměli bychom si my dva co
říci?“ Všecka se zajikla a ani neví, jak ze sebe vypravila: „Když myslíš… Vašku…“
A on, ten silný, sebevědomý Vašku, který pohledem zvládne tygry a lvy, se bojácně
ohlédl a zašeptal: „Tak přijď… zítra v deset… k bráně parku…“ a pak rychle
utekl. A teď tu je, tu čeká, už ji spatřil, už jde vstříc, smeká klobouk a říká
nějak dojatě:</p>

<p class="mlptext">„To jsi hodná, Růženko, že jsi přišla!“</p>

<p class="mlptext">Potřepou si rukama a Růženka trochu překotně vypráví, jak musela
pospíchat se šitím a jak měla strach, aby nemusela jít ještě odvádět šaty, to
že by se sem nedostala, ale mistrová to naštěstí dala mladším holkám. A Vašku,
jak už jdou parkem, vykládá, jaký byl dnes neklid v klecích, na zvířata že jde
jaro, že jsou rozčilená a nervózní. Růženka říká, že její mistrová taky byla v posledních
dnech nervózní, že jim všecko házela pod nohy, snad že na ni taky jde jaro jako
na ty šelmy. Vašku soudí, že je to možné, někteří lidé že jsou tak citliví jako
zvířata, ale většinou ne, většinou jsou lidé otrlejší nežli šelmy nebo sloni.</p>

<p class="mlptext">„Což sloni jsou taky citliví?“ ptá se udiveně Růženka.</p>

<p class="mlptext">„Ó, sloni jsou nejcitlivější ze všech zvířat,“ ujišťuje ji
Vašku. „Sloni se vyděsí každé maličkosti. Jednou nám utekla z klece veverka a vběhla
do sloní stáje. To jsi neviděla ten povyk, co našich šest slonů spustilo. Řvali,
troubili, trhali řetězy a třásli se rozčilením po celém těle a my jsme vůbec
nevěděli, proč to je, až jsme nahoře na trámě objevili přikrčenou veverku.“</p>

<p class="mlptext">„A co tomu říkal pan Arr-Šehir?“</p>

<p class="mlptext">„Arr-Šehir se zlobil. Říká, že sloni a husy jsou strážci
pravidelného pořádku ve světě, a že kdyby každý správně vykonal svou povinnost,
nemuseli by se jeho miláčkové rozčilovat. A žádal potom, aby veverka byla pro
výstrahu popravena.“</p>

<p class="mlptext">„Ale to jste neudělali…“</p>

<p class="mlptext"><span class="calibre13">„Ne, a Arr-Šehir nám
vynadal, že nejsme z královského rodu. On už stárne. Letos si musel koupit
brýle a má s nimi trápení, ti dva mladí sloni mu je pořád kradou z nosu.“</span></p>

<p class="mlptext">„Cože… sloni kradou?“</p>

<p class="mlptext">„Ano. Všecko, co se jim zalíbí. Nejraději klíče od svých
řetězů.“</p>

<p class="mlptext">„A co s tím dělají?“</p>

<p class="mlptext">„Buďto to schovají do sena, nebo sežerou. Ponejvíce to
sežerou. Se slony je velké trápení.“</p>

<p class="mlptext">Vašku se odmlčel a také Růžence došla řeč. Kráčeli teď tiše
vedle sebe, zapomněli na zvířata a na mistrovou a jen si v duchu říkali, jaké
je to hezké, že mohou takhle spolu jít. Vašku vzal Růženku za ruku a Růženka se
podivila, jakou on má tvrdou, mozolovitou dlaň. Ale šel z ní proud tepla a příjemného
rozechvění, pod nímž se zastavovalo všecko myšlení. Zůstával jen prostý pocit
blaha. Vašku si namáhavě uvědomoval, že by teď měl říci něco milostného, když
je s Růženkou na dostaveníčku, ale nevěděl, jak do toho. Všechno, co ho
napadlo, zdálo se mu hrozně hloupé; a kdykoli zavadil očima o Růženčinu
planoucí tvář a zářivý pohled, zdála se mu tak nebesky krásná, že znovu oněměl.
Tohle přece už nebyla Růženka z jeho dětských her, to byla elegantní městská
slečna. A co byl on proti ní? Pouhý cirkusácký chasník, od koní a od klecí.
Nesmírné jeho sebevědomí se najednou scvrklo a kamsi zalezlo. Měl by teď
promluvit a říci jí, co si myslí, ale protrhnout to sladké mlčení je těžší než
vlézt mezi lvy a tygry. A co by jí měl říci? Růženko, já tě miluji? Růženko, ty
jsi krásná? Kdyby jí aspoň mohl vykat, to by lépe odpovídalo jeho obdivu. A pak
je tu ještě ta znepokojující věc: copak mu ona na jeho vyznání řekne? Nevysměje
se mu? Neurazí se? Vašku má pocit, že ne, že tohle není ani možné, ale co kdyby…
co kdyby už byla Růženka zadána a tu s ním šla jenom jako s kamarádem! On jí třebas
řekne „Růženko, já tě miluji“, ale ona na to může odskočit a říci „Vašku, je mi
líto, ale já už mám jiného…“</p>

<p class="mlptext">Ne, tohle přece není možné. To by byl už něco vypozoroval. To
by nepřišla jen tak na schůzku. Ale přesto jsou to hrozné rozpaky, které cítí.
Tolikrát se mluvilo v osmičce o ženských, tolik rad, poučení a výstrah mu
dávali, a žádný z nich mu vlastně nikdy neřekl, jak se to dělá, když se má
člověk dívce vyznat. Toť se ví, oni šli na všecko hrubě, kdežto Růženka je
něžné a jemné stvoření, žádné takové se u cirkusu nevyskytlo. Jak se jí to má
říci? A kde, když je tady všude plno lidí, hlavně zamilovaných. Ti už to mají
nějak za sebou, to je vidět na jejich blaženosti, všichni jsou šťastnější než
on. Už tak spolu bloumají dobře půl hodiny beze slova, bože, co si ona o něm pomyslí,
měl by ji přece nějak zabavit, ale o čem, přece ne o tom, jak ráno vysekával
půlku koně na porce pro zvířata nebo že hřebec Kismet nechtěl včera žrát, jen
tak oves rozházel… A jiného nic mu v tu chvíli nenapadá.</p>

<p class="mlptext">Ale v tu chvíli právě mu Růženka lehce stiskla ruku a řekla:</p>

<p class="mlptext">„Heled’, &#160;Vašku… to je krása!“</p>

<p class="mlptext"><span class="calibre13">Podíval se tam, kam
ukazovala, a opravdu, byla to krása, stálo tam celé skupení keřů a už kvetly.
Lístečku ještě nikde není, a tu jsou již ty keříky obsypány žlutým květem,
svítí to a září jako nejčistší zlato. Jdou k nim blíž, už jsou mezi nimi,
dokola obklopeni tou planoucí nádherou… sami dva mezi květy… a tu se najednou
Vaškovi zvedá ruka, vklouzne Růžence kolem krku na rameno… Bože, jak se to
děvče zachvělo! Vašek neví, co se to stalo, ale najednou ji strhl k sobě, má ji
tu v náručí a líbá ji, líbá ji dlouhým polibkem a zmámen cítí její vlahou vůni.</span></p>

<p class="mlptext">„Vašku… malý… milý… milovaný…“</p>

<p class="mlptext"><span class="calibre13">Slast, horko, zmatení,
růžová mlžina; a pak najednou překypující pocit vítězné jistoty, jásavé
sebevědomí, síla a víra. Kde je jaká překážka, kterou by on, Vašku, nezdolal?
Podívejte to tělo, je jako z ocelových per, podívejte ty oči, dravec před nimi
couvá, co je v nich vůle; jak bych tě, Růženko, jak bych tě nedobyl? Všeho dobudu,
celého světa dobudu pro tvůj úsměv, pro tu tvou oddanou něhu. Najednou je tu
plno věcí, o kterých je nutno se vymluvit a vyhovořit, aby si srdce ulevilo, a dohromady
je to všecko jen jedna jediná věc: že se máme… nu, řekni to, Růženko, sama, od
tebe je to tak sladké… že se máme rádi.</span></p>

<p class="mlptext"><span class="calibre13">Na věži Svatého Pavla
odbíjí poledne a Vašku s Růženkou kráčejí zavěšeni a přituleni domů k obědu, k paní
Langermannové, k otci Karasovi, aby jim zvěstovali velkou a slavnou novinu o svém
zasnoubení. Jde jaro, cirkus zase vyrazí do světa, ale až se na podzim vrátí,
vystrojí se svatba. A Růženka Langermannová se stane Růženou Karasovou,
manželkou Vašku, jezdce a krotitele v Cirkuse Humberto.</span></p>

</div>
</body>
</html>