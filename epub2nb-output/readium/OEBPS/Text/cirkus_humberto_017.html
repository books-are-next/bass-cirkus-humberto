<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="mlpuroven2kapitola">III</h2>

<p class="mlptextbez1radku"><span class="calibre13">To si Karas hned
první den Vaškova cvičení zaskočil k modré maringotce, aby viděl, jak to synovi
jde. Ale co spatřil, nad tím mu srdce ustrnulo hrůzou. Ten Berber, ten machometán
stál tam u schůdků, levou nohu měl o jeden z nich opřenu, že mu šlo stehno
vodorovně. A Vašek ležel zády přehozen přes stehno, hlava a ruce mu visely na
jedné straně, nohy na druhé a ten divoch, ten násilník tiskl mu oběma rukama
hrudník a kolena dolů, nic jinak, než jako by chtěl Vaškovi zlámat páteř.</span></p>

<p class="mlptext">„Lá iláha illáláh,“ supěl přitom, neboť se opíral o hocha ze
všech sil, „voilà, toto lupe… toto křupe… mašalah, kosti se lámou… klouby se vytahují…
všecko bolí, já vím, já vím, mio ragazzo, jen drž, jen drž… je třeba slogare il
dorso, vykloubit hřbet, la spina, tutto scheletro, celou kostru… oh, oh la
vertebra… bene, bene, benissimo… voilà…“</p>

<p class="mlptext"><span class="calibre13">Karas otec slyšel mezi těmi
výkřiky jen vzlyky, vzdechy a úpění svého syna. Neviděl mu do tváře, jak
zbrunátněla nahnanou krví, jak je zkřivena bolestí, jak se zuby zoufale
zakusují do rtů a z očí se bezděky derou slzy. Neviděl to, ale i tak se už
řítil vpřed, aby to hrůzné týrání zamezil. Vtom však proti němu vyrazil Paolo,
který stál vedle svého otce a všecko sledoval. Vběhl Karasovi do cesty a volaje
„Ecco, signore, ecco…“ překlopil se lehounce nazad, až ruce přišly na zem, ba
až dosáhly nohou. A uchopiv nohy za lýtka, prostrčiv mezi koleny hlavu, která
se usmívala, začal před Karasem pobíhat a poskakovat, načež se jediným pružným
vymrštěním narovnal, udělal velký divadelní úklon a zvolal znovu: ,,Fa niente,
signore Antonio, to nic není… schauen Sie…“ A provedl na místě tři přemety.</span></p>

<p class="mlptext">Opravdu těmi kejkli zadržel Karase, že se vzpamatoval z prvního
rozčilení a obrátil se, aby trýznivou scénu neviděl. Slíbil přece Kerholcovi rukoudáním,
že se nebude do ničeho plést, co Achmed s hochem podnikne. Kerholec věděl, že
to bude utrpení, a stál na tom, že zdravý chlapec všecko vydrží a že by Achmed
sám Vaška propustil, kdyby cítil, že není schopen cvičení. Konečně tu byla
jedna naděje: že Vašek v poledne prohlásí, že tohle nelze vydržet.</p>

<p class="mlptext">Karas tedy odešel, ale jak mu srdce přetékalo bolem, svěřil se
se svou starostí prvnímu, s kým se dostal do hovoru. Byl to náhodou pan Arr–Šehir,
který přišel za Bingem, právě když mu Karas poklízel stáj. Ind vyslechl jeho
stesky vážně a pozorně. A usednuv mezi přední nohy Bingovy, který mu chobotem
milostně dýchal do ucha a za krk, stejně vážně a zamyšleně odpovídal moudrostí
své vzdálené země:</p>

<p class="mlptext">„Vznešené věci jsou plny tajemství. Jedině člověk, jemuž víla
podala květ lotosu, dovede projít zavřenými branami. Ale ani ten neprojde jimi
tak, jak se narodil. Vznešenost se otevírá jen vznešenému. Člověk se rodí jeden
jako druhý: na nejnižším stupni. A stoupá výš jen tím, že se přerozuje. Poznání
je utrpení. Projdeš-li poznáním jako utrpením, jsi jiný člověk, jsi o stupeň
výše. Cesta přeměn a cesta utrpení je právě tak dlouhá jako cesta k moudrosti.
Každé umění má své zákony. Nejkratší zákoník má umění milovat. Největší zákoník
má umění opatrovat slony. Psal jej jeden světec dvanáct tisíc let, kdy žil v rajském
pralese se slony jako se sobě rovnými, po boku své matky, kteráž byla bohyně
zakletá zlým jogim v slonici. Kdo se tolikrát přerodil bolestmi, že dospěl k posledním
tajemstvím zákoníku, stane se králem slonů, kteří sami beze slova jdou za ním,
aby mu sloužili. Ale, ach, jeden život lidský nestačí na tolik přerodů. Je
třeba se mnohokrát narodit a mnohokrát trpět, aby se člověk stal králem a pánem
Posvátných. Moudří přijímají utrpení a stávají se moudřejšími. Viděl jsem
Binga, kterak dýchal tvému Vašku do tváře a ohledával jeho ruce. Bingo vidí, co
my nevidíme. Bingo ví, že Vašku nese květ lotosu. Bingo čeká, až se Vašku přerodí.
Bingo se dočká. Vašku vydrží.“</p>

<p class="mlptext">Arr-Šehir přešel do zpěvavého hlasu a slon nad ním se kolébal
k jeho zpěvu. Karas opřený o lopatu nerozuměl; bylo mu, jako by poslouchal
nějaké konejšivé evangelium. Arr-Šehir dozpíval a vztyčil ruku. Slon objal jeho
tělo, zvedl nepřipoutanou levou nohu a postavil si Arr-Šehira na její kolena.
Arr-Šehir vznesl dlaně s prsty napjatými do oblouků a jemně hladil víčko jeho
oka. Uši Bingovy se chvěly. Arr-Šehir se mu uklonil. A Posvátný vzal Arr-Šehira
a opatrně jej postavil na zem. Arr–Šehir se mu znovu poklonil a opustil stáj.</p>

<p class="mlptext"><span class="calibre13">Karas cítil jakési
uklidnění, ale jeho nedůvěřivý mozek mu vzápětí našeptával: „Ten ti mnoho
nepověděl. Jsi zas tam, kde jsi byl.“ Odložil nářadí a šel do šapitó. V bráně
stáli oba bratranci Gevaertsové a čekali, až se uvolní manéž pro jejich
cvičení. Karasovi napadlo, když je spatřil, ti že jsou přece mnohem lepší
znalci než ten Indián. A pozdraviv staršího Alberta, s kterým se již od vidění
znal, poprosil ho o radu, co má dělat.</span></p>

<p class="mlptext"><span class="calibre13">Albert a Gustav
Gevaertsové, Duo Bellini, byli Švédové fríského původu; jejich dědeček se tam
nějak dostal s generálem Bernadottem a zařídil si v Uppsale obchod s ovocem,
kávou a jižními plodinami. Jeho dva synové, Johannes a Lambert, měli studovat,
ale během doby se ukázalo, že nejde ani to, ani ono, ani otcův obchod, ani studie
synů. Oba mladé Gevaertsy rozhodně víc bavil tělocvik než latina, a když si
otec musel doznat, že nemá na jejich studie, ba že sám se bude muset všelijak
protloukat, smířil se s tím, že hoši učiní ze své záliby živnost. Johannes a Lambert
nacvičili společně pozoruhodné silácké číslo akrobatické a jako Frères Gevaerts
odjeli do Paříže hledat štěstí u cirkusu, který tam byl tehdy ve velkém
rozkvětu. Oba byli štíhlých atletických postav, hezcí plavovlasí hoši, kteří
dobře dovedli prodat své vystoupení. Uchytili se, měli úspěch, oženili se a z jejich
dvojího manželství vyšli bratranci Albert a Gustav, kteří siláctví otců
zjemnili na skoky, piruety a salta a dovedli „pracovat i na komiku“. Jako skoro
všichni praví artisté byli to lidé zamlklí; jejich celý život se vybíjel jen za
představení v manéži, a co žili kromě těch čtvrthodinek, byla jen stálá příprava
a soustřeďování k výkonu. Tak jednoslabičně přijal nyní Albert i Karase; ale
brzy začal se zájmem naslouchat jeho žalobám, ba přivolal si ještě Gustava.</span></p>

<p class="mlptext">„Pojď sem, Gust, tohle je zajímavé. Tady Anton je otec toho
Vašku, znáš ho, a dal ho do učení k Achmedovi. A Roméo začíná tím, že mu láme
páteř. Jakže to dělá? Nohu na stupátku a hocha má přes ni přehozeného? Na
zádech, toť se ví? A mačká ho, jako by ho chtěl zlomit? A přehazuje si ho na
noze výš a níž?“</p>

<p class="mlptext">Karas bolestně přikyvoval a oba akrobati se podívali na sebe.</p>

<p class="mlptext">„Vidíš, Berte, tohle bude to pravé!“</p>

<p class="mlptext">„Ano, Gust. Otec vždycky říkával, že starší komedianti měli
zvláštní metody na každý trik.“</p>

<p class="mlptext">„A my jsme začínali hned opičím skokem. Ta vytažená páteř, to
je, co nám pořád chybí.“</p>

<p class="mlptext"><span class="calibre13">„A je to báječně
jednoduché: ohnout přes koleno. To mi otec taky dělával, ale obráceně, při
výprasku.“</span></p>

<p class="mlptext">„Člověk se pořád učí. Bohužel, že je to pro nás už pozdě. Ale
kdybych se, Berte, oženil, to bych dětem lámal páteř už od pěti let.“</p>

<p class="mlptext"><span class="calibre13">„To se ví, Gust, čím dřív,
tím líp. To je ohromný objev, co jsi nám tu, Anton, udělal. My tam nemůžeme jít
a čumět tomu Berberu do práce. Ale ty to budeš teď denně sledovat, to bys nám
moh pokaždé říc, co bude Achmed s Vašku dělat.“</span></p>

<p class="mlptext">„Ale všecko, Anton, všecko, jak ho láme, jak ho svírá, jak ho
prohýbá, jak ho vykrucuje, natahuje, jestli ho sváže do kozelce, jestli ho kope,
oni prý také kopají…“</p>

<p class="mlptext">„Pro boha živého,“ vyděsil se Karas.</p>

<p class="mlptext">„Ano. Tedy kdyby ho kopal, to nám také řekni, kam, do které
části, kolikrát. Domnívám se, že na jisté věci je kopnutí ohromně prospěšná věc…“</p>

<p class="mlptext">„A hlavně jestli kope špičkou nohy nebo plochým chodidlem. Já
myslím, že chodidlem.“</p>

<p class="mlptext">„A až budou dávat facky… no, to on už nám Vašku ukáže sám, jak
Achmed učí sázet facky…“</p>

<p class="mlptext">Duo Bellini bylo najednou plno ohně a mlsně toužilo po
kdejakém mučení, na které si dovedli vzpomenout. Karasovi, který si přišel pro
útěchu, bylo z toho až zle.</p>

<p class="mlptext">„Pane Alberte, pro smilování boží… vydrží to ten chlapec? Smím
ho v tom nechat?“</p>

<p class="mlptext">Oba rozjaření akrobaté se na něho zadívali zprvu nechápavě.</p>

<p class="mlptext">„Ach tak,“ zvolal konečně Albert a vracel se do své zamlklé vážnosti,
„nebuď, Anton, blázen. Bud’to Vašku to v sobě má, nebo nemá. Nemá-li to v sobě,
uteče už teď Achmedovi a víc ho tam nedostaneš ani bitím. Ale protože tu ještě
není, má to v sobě. A když to má v sobě, nebude za týden cítit ani ránu, ani
pád.“</p>

<p class="mlptext">„Je to tak, Anton,“ dodával Gustav Gevaerts, „a věř nám, že je
to ta nejlepší škola. Nemám pravdu, Berte?“</p>

<p class="mlptext">„Máš pravdu, Gust. Gambier už odklízí klec, skočme tam honem,
než přijdou koně.“</p>

<p class="mlptext">Karas měl trapný pocit, že nepochodil, že se spletl, když
hledal radu u těchto dvou. Vtom procházel mimo něj kapitán Gambier. Karas ho
pozdravil „bonžúr“.</p>

<p class="mlptext">„Bonjour… oh, c’est Anton… já vidět Vašku u Achmed… gratuluji…
famos, famos… il est vraiment magnifique, ce petit gars… Vašku je bravo, moc
bravo…“</p>

<p class="mlptext">Karas se na ty pochvaly uklonil a bylo mu zase hůř. Ale ať se
po cirkuse vrtl, kam se vrtl, všude mu všichni jen schvalovali, co Achmed s Vašku
provádí. Jen dvě osoby našel, které mu trošku porozuměly. Jedna z nich byla
paní Hammerschmidtová. Spínala ruce a lomila jimi, když jí vyprávěl o ranním
výjevu u modré maringotky, volala „Schrecklich! Entsetzlich!“ a zase „Das
herzensgute Kind!“ a slíbila mu, že přinese odpoledne pro Vašku dva vdolečky od
oběda, aby si to živobytí osladil. A druhý člověk, který s brutalitou Achmedovou
nesouhlasil, byl pan Selnicki. Kapelník měl pohled trochu zamžený, když
naslouchal Karasovi. Pak se tam objevila i slza, ale to už Karas věděl, že ji
nesmí přičítat nějakému dojmutí. Však také pan Selnicki klidně všechno vyposlechl,
napil se, pomlaskl a řekl: „Na ja, co se tu dá očekávat. Po mém názoru se má
sedmiletý kluk učit hrát na klavír. Ale ty přece nemůžeš zapřáhnout klavír do
menažérie. To je ta celá prašivina života a umění. Servus.“</p>

<p class="mlptext">Po všech těch rozhovorech zůstávalo to hlavní nakonec zas jen
na tom, s jakou přijde Vašek v poledne.</p>

<p class="mlptext">Když se Karas přihnal k osmičce, Vašek už tam seděl na schůdkách.
„Co, Vašku, Vašíčku, jaké to bylo u Achmeda?“</p>

<p class="mlptext">„Dobrý, táto,“ odpověděl Vašek s nezvyklou vážností. „Půjde
to.“</p>

<p class="mlptext">„A co jste cvičili?“</p>

<p class="mlptext">„Dvě hodiny mne učil dělat taneční kroky a děkovat se obecenstvu.“</p>

<p class="mlptext">„Cože – děkovat se…?“</p>

<p class="mlptext">„Ano. Pan Achmed říká, že nejtěžší je poděkovat se a poklonit
obecenstvu, aby to šlo na všecky strany. On chce, aby to bylo pěkně provedeno,
podle pravidel, a říká, že už to nikdo tady neumí.“</p>

<p class="mlptext"><span class="calibre13">„Ale já jsem tam ráno byl a
viděl jsem docela něco jiného… jak tě lámal…“</span></p>

<p class="mlptext">„Tys tam byl, táto?“ Vašek se podíval na Karase a zaostřil
oči.</p>

<p class="mlptext">„Byl… a viděl…“</p>

<p class="mlptext">„Tak to tedy nesmíš. To nesmíš, táto.“</p>

<p class="mlptext">Vašek mluvil, jak ho Karas ještě neslyšel. Něco z dospělého
znělo v tom hlase a něco rozhodného, jako u jeho maminky.</p>

<p class="mlptext">„A proč bych nesměl…?“</p>

<p class="mlptext">„Protože bys to nevydržel, táto,“ řekl pevně Vašek a dodal: „A
já to vydržím.“</p>

<p class="mlptext">Pak v něm zase zvítězil dětštější tón a on opakoval s chlapeckou
umíněností:</p>

<p class="mlptext">„Vydržím a vydržím a vydržím. A budu skákat líp než Paolo.“</p>

<p class="mlptext"><span class="calibre13">Karas otec viděl, že se tu
něco mezi nimi vztyčilo, nějaká přehrada, a Vašek že se ocitá docela jinde, než
si jeho táta myslel. Nechtěl-li ho ztratit, musel opustit své námitky a jít za
ním. Byl z toho zmaten, u srdce mu bylo úzko samou něžností a láskou.</span></p>

<p class="mlptext">„Ale já, Vašíčku…“začal měkounce, jako na omluvu. Vašek však
hned vycítil, kam táta míří.</p>

<p class="mlptext">„Táto!“ vykřikl ostře a pozvedl se. Ale to jen napolo, neboť v
tu chvíli zasykl bolestí a sjel zpátky na stupínek.</p>

<p class="mlptext">„Hernajs,“ ujelo mu tiše.</p>

<p class="mlptext">„Tak vidíš,“ dodal táta polohlasem.</p>

<p class="mlptext">„Já vím,“ řekl Vašek a mávl rukou. „Je to, jako bych tam u nás
páčil pařezy.“</p>

<p class="mlptext">A řekl to tak, že se už Karas otec podrobil. A aby ukončil
tento jejich první a nejvážnější rozpor, dodal s umělým klidem:</p>

<p class="mlptext">„Povídala paní Hammerschmidtová, aby ses u ní po obědě
zastavil, že bude mít pro tebe vdoleček.“</p>

<p class="mlptext">Vašek utřel si hřbetem ruky nos.</p>

<p class="mlptext">„S povidly?“</p>

<p class="mlptext">„S povidly.“</p>

<p class="mlptext">„Fajn!“</p>

<p class="mlptext">A tak se docela věcnou záležitostí vdolečků dostali z napětí
zas do všedního života.</p>

<p class="mlptext"><span class="calibre13">„A pan Albert z Duo Bellini
se moc zajímá o tvou práci a jak to s tebou pan Achmed dělá. Mám prý mu o všem
vyprávět, co a jak…“</span></p>

<p class="mlptext">Kluk před ním přimhouřil oči a vteřinu mlčel. Pak zvedl prst a
s chlapeckou důležitostí řekl:</p>

<p class="mlptext">„Ale to, táto, nedělej!“</p>

<p class="mlptext">„Ne? A proč ne?“</p>

<p class="mlptext"><span class="calibre18">„Pan Albert a pan Gustav,“
a Vašek se naklonil a mluvil tiše a naléhavě, „oni by to chtěli odkoukat… to
nejde, táto… to je naše tajemství…“</span></p>

<p class="mlptext"><span class="calibre13">Karas zmlkl a zadíval se
před sebe. V duchu viděl kornaka Arr-Šehira mezi černými sloupy sloních nohou a
slyšel jeho zpěvavý hlas:</span></p>

<p class="mlptext">„Vznešené věci jsou plny tajemství. Projdeš-li utrpením a poznáním,
jsi jiný člověk, jsi o stupeň výš.“</p>

</div>
</body>
</html>