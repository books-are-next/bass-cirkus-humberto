<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection11">
<h2 class="mlpuroven2kapitola">XV</h2>

<p class="mlptextbez1radku"><span class="calibre13">Depeše z Berlína
oznamuje, že tanečnice Ludmila Humberto měla o svém debutním večeru nesmírný
úspěch. Václav Karas má telegram rozprostřený před sebou na stole. S bradou
opřenou o sepjaté ruce zírá na ten papír a usmívá se. Čte ty dva řádky znovu a znovu,
pak se mu rozplývají a papír depeše se nějak rozlévá. Václav Karas jako by se díval
na velikou mapu, v mapu svého života.</span></p>

<p class="mlptext"><span class="calibre13">„Tuhle jsi s tátou vyšel od
toho modřínku. Jakpak je to dávno? Nu, chlapče, tehdy ti bylo sedm, je to tedy
dvaašedesát let. Tuhle jsi jel poprvé na svém bandurkovi, tuhle ses řezal s Paolem,
tuhle byla ta první procházka s Růženkou a tuhle ti to ten starý Wollschlӓger
všecko zpřeházel. Měl pravdu? Neměl pravdu? Měl, Vašku, měl. Zamotalo se to všecko
jinak, ale co jsi provedl podle jeho příkazů, bylo správné. Dvaašedesát let, to
je lán světa a času; ale koukáš-li se po všem, co se stalo, nemusíš se bát
svého účtování.“</span></p>

<p class="mlptext">Dva dny chodí Karas netrpělivě. Čeká ještě jednu depeši.
Nahnal přece všecky světové agentury k tomu berlínskému vystoupení – že by z toho
nic nebylo? Teprve třetího dne přichází místo depeše dopis. Princeznička Lilili
píše starému králi Habadějovi XV. všecka ještě rozechvěná, jaký to byl nádherný
večer, jak lidé bláznili, jak se k ní sběhli manažerové a ředitelé agentur, jak
nevěděla, co si ze všeho pro začátek vybrat, a jak pak podepsala za velmi
krásných podmínek pro Paříž. „Taky mnoho princů se vyskytlo a stále mne
obléhají. Ale žádný z nich není tak krásný, jako byl můj bílý princ Cinkapúr ze
země Mezipotápské, když mě unesl v Karlíně na almaru. Pověz mu to, dobrý, milý
králi Habaději, že mu pořád zůstávám věrna.“</p>

<p class="mlptext">„Tedy Paříž,“ řekl si Václav Karas, „to není špatné.“</p>

<p class="mlptext">Chvilku přemýšlel, pak sáhl do přihrádky s dopisními papíry, vytáhl
jeden a jal se psát dopis pánům Otakaru a Břetislavu Breburdovým, majitelům
divadla Varieté v Karlíně.</p>

<p class="mlptext"><span class="calibre13">„Vážení pánové, koncem
května 1925 dojde má nynější smlouva o nájmu Vašeho podniku. Oznamuji Vám
zdvořile, že ji už neobnovím. Bude to právě 35 let, kdy jsem převzal vedení
Théâtre Variété Humberto z rukou Vašeho nezapomenutelného pana otce. Povznesl
jsem tento podnik na první v celé Evropě. Děkuji Vám i památce Vašeho tatínka,
že jste mi to Svou blahovolnou spoluprací umožnili. Jako bych ho slyšel: ‚Klára
Pachtová…‘ Byla to radost, zde pracovat. Poslední léta úspěch poněkud ochabl.
Nebylo to vinou programů. Vkus širokých vrstev se mění a varietní program už
tolik neláká. Navrhovali jste mi několikrát, abych přeměnil podnik na revuální
divadlo. Na prahu sedmdesátky se necítím k tomu povolán. Doufám, že Vám
oznamuji své rozhodnutí dost brzy, abyste mohli klidně provést změnu v ředitelství
i v provozu. Kdybyste chtěli začít s revuemi hned v červnu, zařídím všechno
potřebné, aby už v květnu bylo Vám jeviště k dispozici pro zkoušky. Upozorňuji
jen na jedno: jméno Humberto zmizí z afiší zároveň se mnou. To je má firma –
račte se podívat do původní smlouvy z roku 1890 – a disponuji s ní výhradně já.
Nemusím Vás snad ujišťovat, že jí žádným způsobem nezneužiji proti Vašemu
podniku. Jméno Humberto bude nyní žít zcela jinde a ve zcela jiné podobě.
Srdečně Vám oddaný Václav Karas, ředitel.“</span></p>

<p class="mlptext"><span class="calibre13">Mladí Breburdové odpověděli
velmi srdečným dopisem, že s lítostí berou jeho rozhodnutí na vědomost.
Děkovali mu za jeho práci, obšírně oceňovali její zásluhy a vyprošovali si jeho
rady, než bude změna provedena. </span></p>

<p class="mlptext"><span class="calibre13">„Loučení číslo jedna máme
za sebou,“ řekl si Karas ukládaje dopis do portfeje smluv… Zavolal pak
sekretáře a nadiktoval mu oběžník agenturám a dopisy pro Mefevacium a Mezorvacipod
o svém odchodu z ředitelství a o zániku firmy Théâtre Variété Humberto. Jeden z
těch dopisů způsobil, že prezident O’Harrieh zařadil do programu onu senzační výzvu
k hvězdám.</span></p>

<p class="mlptext">Začala se poslední sezóna Václava Karase, nejrůžovější čas
jeho života. Všecko bylo hotovo, všecko připraveno, žádné nové smlouvy se
nemusely podpisovat, žádná nová čísla shánět. Artisté přijížděli s vědomím, že
jsou v tomto domě naposledy, a že přijedou-li snad ještě někdy po letech,
neuvítá je zde tento laskavý papá Karas, který se od nepaměti staral o jejich
úspěch a blaho. Každých čtrnáct dní se lidé vyměnili, ale v zákulisí vytrvale
vládla táž srdečná slavnostní nálada. Nad každou šatnou jako by visela
melancholická sufita vzpomínek a loučení; překonat se to dalo jen sdílnou
účastí. Papá Karas, uvolněný od všech starostí, vysedával mezi nimi na titěrných
šamrlátkách garderob a nemohl se nabažit hovorů, které mu z tisícerých stran
znovu přivolávaly celý ten rozběhlý svět artistů a artistek, jejž tolik
miloval. Jako by se probíral růžencem, vyptával se každého „čísla“ na celé jeho
příbuzenstvo až k dědům a babičkám, sledoval činnost strýců a tet, švagrů a švegruší,
bratranců a sestřenic, obnovoval si v paměti osudy partnerů a podílníků každé
firmy, se zájmem sledoval, kdo kdy kam zmizel, kdo uskočil z toho věčného
kolování od města k městu. Byly to hlavně ženy, které pod závojem nevěsty
opouštěly kulisy a manéž, aniž tím bylo přerušeno jejich profesionální
příbuzenství. Papá Karas vedl v evidenci i tyto krásné nevěrnice, zajímal se o osudy
každé malé girl, která kdy vyklepávala svůj step na jeho scéně, a jejich
slovutné manžele, vynikající někdy zvučnými tituly, přiřadoval si jako švagříčky
na okraj této neklidné, měnivé rodiny.</p>

<p class="mlptext">S mnohými z těch manželství byl aspoň v písemném styku, když
ne osobním. Jeho srdečné gratulace k svatbám vzbudily zpravidla v novomanželce
takové vzpomínky, že neodolala a odepsala tomu nezapomenutelnému principálu. A Karas
odpovídal tak mile, jako by šlo o skutečné příbuzenstvo. Kdyby se teď, až bude
volný, rozejel do světa, mohl by asi po celé Evropě žít zadarmo jako nejmilejší
host na nesčetných zámcích a vilách, nadšeně uvítán kněžnami, hraběnkami a baronkami,
manželkami diplomatů, velkoprůmyslníků a všemocných ředitelů, které vesměs
kdysi zazářily krásou a uměním pod jeho patronací. Vždycky ho srdečně zvaly a teď,
když se rozneslo, že opouští svůj kamenný dům, znovu přicházely jejich navoněné
dopisy, plné vzpomínek, díků, blahopřání a také vzdechů po ztracené kráse
života v kulisách. Jak sezóna míjela, hrnuly se sdílné a účastné listy ze všech
konců světa, z Ameriky, z Austrálie, z Indie, z Japonska; kde byl nějaký
varietní podnik nebo putující cirkus, všude se vyskytl někdo, kdo s láskou
vzpomínal na papá Karase a nechtěl zůstat mezi posledními, kteří přijdou
vinšovat štěstí do nového života. Ovázány barevnými stužkami rostly balíčky
těch dopisů v celé stohy a tvořily nejblaživější chloubu staříka Karase.</p>

<p class="mlptext">„To je moje výslužka,“ říkával, když vedl některého svého
hosta ke stolu, na němž bylo navršeno té poslední korespondence, „tiskl jsem
své jméno nejmenšími literkami, a koukněte, ono je známo a ctěno po celé
zeměkouli.“</p>

<p class="mlptext">Začátkem května si Karas zajel do Budějovic a krásným jitrem
putoval do hor a lesů, do Horní Sněžné. Rozložitý, krásný modřín ho uvítal
rozechvělými třásněmi u hrobu otce a matky. Postál tam hezkou chvíli, než si
urovnal v hlavě všecky myšlenky o tom, co je lidský život. Sešel pak do vsi,
kde už nikoho neměl a kde ho nikdo nepoznal. Byly tu většinou jen ženské,
mužští byli ve světě, u cirkusů. Až se tomu musel usmát, co všecko s nebožtíkem
tátou způsobili. Koukl se do kostela, zašel si k farské zahradě, jestli ještě
přesahují hrušně a švestky přes plot. Pak se pustil kousek do lesa, koukl se k račímu
potoku a v jedné dubince bezděky přiostřil zrak, nespatří-li v trávě hlavičku
hříbka kozáka. Prošel lesy svého mládí až na německou stranu, počkal si tam na
autobus a spokojeně sjel dolů do Budějovic. Krásné to tu bylo, krásné, tiché a smírné,
ale on již velké město neopustí. Příliš si navykl na jeho hluk a tempo.</p>

<p class="mlptext">Když se navrátil, shledal, že sekretář musel ke stolu s horou
dopisů přistrčit nový a ten že je taky vrchovatý.</p>

<p class="mlptext">„Teď v květnu,“ povídal tajemník, „je to jako lavina. A je v tom
plno ohlášek, že přijedou jedenatřicátého osobně se s vámi rozloučit.“</p>

<p class="mlptext">„Svět je, chlapče, přec jen dobrý a život je krásný,“ řekl Karas
dojat. „Taky jsem na to myslel,“ odpověděl šednoucí už nástupce Steenhouwerův, „ale
ono to bude tak: každý člověk si vytváří svůj svět a nakonec se setká s takovým,
jaký kolem sebe utvořil.“</p>

<p class="mlptext">„Možná, mladíku,“ kýval hlavou Karas, „ale co provedeme s těmi
návštěvníky?“</p>

<p class="mlptext">„Bude to blázinec. Pokladna má ultimo vyprodáno a tady je plno
přihlášek.“</p>

<p class="mlptext">„Zahrát pro ně odpoledne?“</p>

<p class="mlptext">„To nejde, pane řediteli. Postoupili jsme divadlo Breburdům na
zkoušky a budou mít toho dne generálku. Snad jediné možné by bylo… kdybyste
chtěl na to pár tisíc obětovat… upořádat někde odpolední čaj, jako recepci, a tam
se se všemi rozloučit.“</p>

<p class="mlptext">„Výborně, chlapče. Na tisícovkách nezáleží, ale na setkání s milými
lidmi záleží. Vezměte si to na starost, pane Kauble, prosím vás, já budu muset
beztoho pořád jen vyřizovat korespondenci.“</p>

<p class="mlptext">Tak se stalo, že šéfredaktor Hlasu národa jednoho dne dostal
tištěný lístek:</p>

<p class="mlptext">„Pan Václav Karas Vás zve na čaj do haly hotelu Carlton o 17.
hodině dne 31. května 1925.“</p>

<p class="mlptext">Díval se na tu kartičku, obrátil ji narub, pak natočil
telefon.</p>

<p class="mlptext">„Haló, je tam Hlas lidu? Dejte mi šéfa prosím… Servus, Honzo,
tady Odvalil. Prosím tě, dostals také pozvání od toho Václava Karase? Kdo to
je? Je to ten bývalý ministr?… Co, ředitel Varieté? Vždyť to měl přece nějaký
Humberto?… Ale, pětatřicet let? Jakživ jsem to jméno neslyšel. No, ale nejdem
tam, když to není nikdo z politiky, co?… Dáváš to lokálu, to je správné. Já to
udělám taky tak. Děkuji, Honzo, servus.“</p>

<p class="mlptext">Šéfredaktor položil sluchátko a stiskl tlačítko zvonku. Přišel
sluha.</p>

<p class="mlptext">„Kouknou, pane Kornout, dají to panu Chlebencovi do lokálu.“</p>

<p class="mlptext">Za chvíli se zaklepalo a redaktor pro místní zpravodajství Chlebenec
vstoupil s tou škartkou v ruce.</p>

<p class="mlptext">„Pane šéf, poslal jste mi tuhle pozvánku… ale pěkně prosím, neračte
vědět, kdo ten Karas vlastně je?“</p>

<p class="mlptext">Šéfredaktor se rukama odstrčil i se židlí od psacího stolu,
aby mohl lépe vystrčit své mohutné břicho. Pak zvedl obě ruce nad hlavu a začal
láteřit.</p>

<p class="mlptext"><span class="calibre13">„Člověče, to jste šéf
lokálu, když nevíte, kdo je Václav Karas? Pětatřicet let ho máte v rajóně a vy
o něm nic nevíte? Jak si to, člověče, představujete, že takhle můžeme dělat
noviny? To já, který tady sedím přilepen zadnicí k té židli, protože pořád
musím hlídat vaše boty, to já vám mám vykládat, kdo je kdo?“</span></p>

<p class="mlptext">„Bohužel, já opravdu nevím… nějak mi to ušlo…“</p>

<p class="mlptext"><span class="calibre13">„Ušlo, ušlo. Kolikrát jsem
vám říkal, že si máte pořídit lístkový katalog. Václav Karas je vynikající
ředitel divadla Varieté!“</span></p>

<p class="mlptext">„Ach tak. Já myslel, že je tam ředitel Humberto…“</p>

<p class="mlptext">„Člověče, neblamujte se, vždyť je to vytištěno na každém plakátě!“</p>

<p class="mlptext">Chlebenec vylezl od šéfa a odplivl si.</p>

<p class="mlptext">„Otče Kornoute,“ obrátil se v předsíni na sluhu, „jestvuje už
v těchto komnatách Bírhund?“</p>

<p class="mlptext">„Jó, píše v reportárně.“</p>

<p class="mlptext">Chlebenec zamířil do pokoje zpravodajů a zastavil se u reportéra
Paličky, řečeného Bírhund.</p>

<p class="mlptext">„Kouknou, Pivopes, tuhle maj nóbl pozvání na čaj, ale ne aby
se tam zase ukoňakovali.“</p>

<p class="mlptext">„Václav Karas? Kdo to má být? Jeden Karas dostal čtyři léta za
kasu, ale to byl Lexa, Alexandr…“</p>

<p class="mlptext"><span class="calibre13">„Voni sou taky psí-cholog,
Pivopes. Kasař jich bude zvát do Carltonu, co? A to nevědí, že Karas je už
pětatřicet let velezasloužilým ředitelem ve Varieté? Voni sou mi taky reportér.
Kdyby se člověk na nich spoleh, to by moh vydávat noviny pro slepý. Všecko v rajóně
musím za ně vědět já. Tak tam dou a udělaj z toho čaje vomáčku na pětatřicet
řádek, starej má na to sliny.“</span></p>

<p class="mlptext">Když Chlebenec odešel, Palička vztekle hodil škartkou na stůl.</p>

<p class="mlptext">„Jo, zrovna v pět hodin půjdu do Carltonu, když hraje Viktorka
se Spartou vo svý třetí místo.“</p>

<p class="mlptext">Vyskočil a otevřel vedlejší dveře.</p>

<p class="mlptext">„Tě bůh, kulturo, nesi ti prvotřídní divadelní událost,
ředitel Varieté Karas dává čaj na rozloučenou. Šéf ti vzkazuje, že tam máš jít a
sfouknout to na pětatřicet. Může to být i citovka.“</p>

<p class="mlptext"><span class="calibre13">„To je blbina,“ ozvalo se z
pokoje, „šéf si u mne objednal velký referát o generálce na revui ve Varieté a teď
mám být zároveň na čaji? To mu hned brnknu…“</span></p>

<p class="mlptext">„Ne, nevolej ho, miláčku, já už to zařídím…“</p>

<p class="mlptext">„Ach tak, ty prevíte, tos to chtěl jen na mne přehrát!“</p>

<p class="mlptext">Palička přirazil dveře a div tu pozvánku vzteky neroztrh. Vtom
se objevil někdo v chodbě naproti.</p>

<p class="mlptext">„Pěkně vítám, pane Trunec, jdou dál.“</p>

<p class="mlptext">„Dobrý den, pane kolego Bírhunde,“ a do pokoje vstoupil uctivý
dědeček, ukláněl se a podával Paličkovi ruku. Pan Trunec býval čtyřicet let
lokálním zpravodajem Hlasu národa a nyní už žil dvanáct roků v penzi. Jeho největší
slávou bývaly referáty o bálech, pohřbech a jiných okázalých událostech, kdy
bylo podle tehdejší zvyklosti povinností novin vyjmenovat co možno všecky
účastníky, popsat dámské toalety, vypočítat věnce a nápisy na stuhách. Miloš
Trunec byl na tohle matador, jeho referáty byly vždy nejobsažnější, dovedl
jmény a tituly vyplnit dva tři sloupce svých novin. Měl nepatrnou gáži a honoráříček
za každou otištěnou řádku. Hodnostář s dlouhým jménem a s tituly na dva řádky
měl pro něho cenu šesti haléřů, protože za řádku dostal tři. Později se v novinách
od této zvyklosti upustilo a redaktor Trunec přišel o slávu a příjmy.
Vydavatelstvo mu to trochu vynahradilo na gáži, nicméně Trunec se cítil uražen
a pokořen. Od chvíle, kdy zrušili honoráře a on nemusel počítat řádky, přestal
číst noviny. Co bych je četl, říkal opovržlivě, já vím všecko dávno napřed. Ve
skutečnosti nevěděl nic, protože se o nic nestaral a nezajímal. Nedovedl se
rozloučit se svými starobylými frázemi, nedovedl se přizpůsobit tempu nové
doby. Vývoj novin šel v redakci mimo něj, lokál převzali mladí, ostří hoši a Trunec
jen chodil a naříkal. „Není tu úcty ke starým zasloužilým pracovníkům. Vyskytne
se práce a mně se nic neřekne. Mně se vůbec nic neřekne v tomto domě.“ V šedesáti
pěti letech ho dali do penze. Přijal to s rozhořčením jako nespravedlnost,
nadával na svůj list jako špaček a denně tam šel vysedávat, zda se přece
nevyskytne pro něho nějaký úkol. Nechali mu tam jeden vedlejší stůl, kde usedl
a za chvíli usnul. Prospal a proklínal své dvě tři odpolední hodiny, pak se
oblékl a se smutným konstatováním, že jemu se nic neřekne, rozloučil se uctivě
s mladými kolegy a capkal domů. Nechápal už, co se kolem něho děje, nevyznal se
v redakčních změnách a novým lidem, kteří teď dělali noviny, říkal podle jejich
přezdívek, jak je časem zaslechl. Také o Paličkovi byl přesvědčen, že se
jmenuje Bírhund.</p>

<p class="mlptext">„Pane Trunec, voni jsou ten pravej mužskej,“ volal na něho
Palička. „Jestlipak se pamatujou ze svých časů na nějakého Václava Karasa?“</p>

<p class="mlptext">„Jakpak ne, pane kolego, jakpak ne. Václav Karas byl
pozamentýr v Perlové ulici a kandidoval do sboru obecních starších za staročechy.“</p>

<p class="mlptext">„Voda, voda, samá voda…“</p>

<p class="mlptext">„Pak byl Václav Karas na Malé Straně, rukavičkář, co se mu
dcera utopila vo rachejtlích… pak Václav Karas, majitel pohřebního ústavu ve
Smečkách, jak se mu tenkrát splašili koně s mrtvolou. Ten to není? Tak to bude
Karas Václav, kameník na Slovanech, co mu jednou neznámí pachatelé ukradli
náhrobek!“</p>

<p class="mlptext">„Ne, žádný z nich.“</p>

<p class="mlptext">„Inu, Karasů bylo v Praze mnoho. Co rada vrchního zemského soudu
Karas, ten byl taky Václav nebo Bolemír, to už nevím, mně ta dva jména nějak
znějí pohromadě. Taky ne? Nebo Karas, koňský řezník a uzenář… nebo Karas,
direktor ve Varieté…“</p>

<p class="mlptext">„Výborně! Ten to je.“</p>

<p class="mlptext">„No vidějí, že starý Trunec ještě zná svou věc. Copak je s ním?“</p>

<p class="mlptext">„Tak tenhle direktor Karas jich tady zve na čaj.“</p>

<p class="mlptext">„Ale, ale, copak von je ještě živej? Já myslel, že už dávno
umřel.“</p>

<p class="mlptext"><span class="calibre13">„Ne, tuhle je od něho
pozvánka a šéf jich moc prosí, aby byli tak laskav a napsali o tom asi třicet
řádek.“</span></p>

<p class="mlptext">„Ale jo, ale jo, pročpak ne. Ono asi leccos sem pro mne
přijde, ale mně se holt nic v tomhle domě neřekne. Udělám referát, to se ví.
Ale těch třicet řádek, to nevím. Kouknou, pane kolego, já to udělám, jak jsme
to dělávali, a oni si to potom proškrtají. Kdy je to, už zítra?“</p>

<p class="mlptext">Pan redaktor Trunec té noci téměř nespal rozčilením, ráno si
po dlouhých letech zas řezal čtvrtečky papíru a špičatil tužky. Pozvání bylo na
pátou hodinu, ale on už ve dvě vyšel z domu. Pro posilnění se zastavil cestou
ve třech vinárnách na osminku vermutu a náprsteček slivovice. Do hotelu Carlton
dorazil mírně rozkurážený.</p>

<p class="mlptext">„Sedmá velmoc,“ představil se nějakému číšníku. „Kdepak jsou
tady novináři?“</p>

<p class="mlptext">„Nevím, vašnosti, ale zavolám pana sekretáře.“</p>

<p class="mlptext">„Račte dál, pane redaktore, pěkně vás vítám,“ zahlaholil
sekretář Kauble. „Tak vy račte být z Hlasu národa, to nás velmi těší. Zatím
jste tu z novin jediný.“</p>

<p class="mlptext">„Inu, to je ten dnešní tisk. Mladí páni. Copak tu vlastně
oslavujeme?“</p>

<p class="mlptext"><span class="calibre13">Sekretář mu to rychle
vysvětlil a uvedl do velké haly. Trunec zůstal překvapen stát. V hale byla
shromážděna vybraná společnost. V protější stěně bylo schodiště, po němž
sestupovali ještě další účastníci. Schodiště bylo lemováno postavami uvaděčů
divadla Varieté v červených a modrých livrejích.</span></p>

<p class="mlptext"><span class="calibre13">„Bude snad libo čaj, pane
redaktore, nebo napřed koňak? Koňak, že ano. Hned jej přinesou. Račte si
sednout tuhle, budete mít pěkný výhled.“</span></p>

<p class="mlptext">Trunec se rozhlížel.</p>

<p class="mlptext">„Skvělá společnost, nádherné toalety, opravdu. Ale prosím vás,
budete mi muset říci, kdo to tu všecko je. Já tu nikoho neznám. Například ta
dáma v červeném moaré…“</p>

<p class="mlptext">Trunec už měl papír na stolku a tužku v ruce.</p>

<p class="mlptext">„To je hraběnka Sellingen-Waldenhorst, pane redaktore, původně
La Bella Josma, břišní tanečnice. A ta starší dáma s tou rajkovou okrasou v účesu
je kněžna Caldini, bývalá vedoucí girl v druhé trupé Tillerově. Ta mladá ve
žlutém hedvábí je choť švédského vyslance barona Svendsona, výtečná
ekvilibristka z Duo Jansen and Maud. Ta stařenka vedle je vdova po placmistru
Kerholcovi, krasojezdkyně Alice Harveyová, a ti tři páni u ní jsou její synové,
majitelé světového Cirkusu Kranz. Ta mladá dáma v modrém, která se s nimi baví,
je slečna Ella Krčmáříková z Horní Sněžné, znamenitá krasojezdkyně v jejich
podniku. Pane vrchní, nalejte panu redaktorovi ještě jeden courvoisier. Vedle
slečny Krčmáříkové stojí Edmond Gambier ze slavné krotitelské rodiny Gambierů,
a ta dáma, která se teď na něho obrátila, je bývalá ruská velkokněžna, která už
zase pracuje jako xylofonistka. Ten tlustý pán s pivem v ruce je Lubitschke-Sailoni
z Berlína, generální tajemník Mefevacium, a ti dva, co s ním mluví, jsou
žonglérské duo Jean &amp; Jean, Cikhart a Cerha, taky z Horní Sněžné. Po
schodech přichází choť brémského bankéře Liebelta, umělkyně v převlecích, a pán,
který ji doprovází, je komerční rada Steinitz, majitel berlínského Edenu. Tohle
je továrník Kostečka s chotí…“</p>

<p class="mlptext"><span class="calibre13">„Prádlo Excelsior, Těšnov,
ne?“ pronesl Trunec uprostřed vytrvalého psaní, jsa rád, že konečně někoho zná.</span></p>

<p class="mlptext">„Ano, a s nimi jde jejich zeť, univerzitní profesor doktor
Karas s chotí, matematik světové proslulosti…“</p>

<p class="mlptext">„Toho neznám, za mých dob to byl nýmand…“</p>

<p class="mlptext">„A teď ta nádherná krasavice, to je taky nikdo, to je markýza
of Breadwell, ta byla jen figurantkou u Spelteriniho, kouzelníka. Ale to děvčátko
za ní, to je rasa ze starého rodu, Alberta Gevaertsová, žonglérka. Teď mě na
chvilku omluvíte, pane redaktore, tamhle na mne kývá pan O’Harrieh, to je
prezident artistické lóže. Přijdu okamžitě. Pane vrchní, sem přijde ještě jeden
courvoisier…“</p>

<p class="mlptext">Trunec mohl poprvé zvednout hlavu od popsaných čtvrtek. Hala
už se hemžila hosty a stále noví sestupovali po schodišti hotelu. Trunec měl
blažený pocit, že se zas vrátil do dob své slávy, kdy si ho lidé předcházeli,
kdy mu strkali do kapes vizitky s dvacetikorunou, jen aby je nezapomněl uvést,
až bude psát: Mezi přítomnými hodnostáři jsme pozorovali…</p>

<p class="mlptext">Bylo mu blaženě, koňak byl znamenitý, v sále před ním to příjemně
hlučelo. Dávno už nadešla hodina jeho odpoledního podřimování. Teď, když mu
přestal znít diktát, slastná únava se ho zmocnila a dědoušek Trunec nad čtvrtou
sklenkou koňaku usnul. Když se probudil, byla všecka sláva tatam, světla ve
velké hale byla přitažena, hotelové uklizečky rozestavovaly po místnosti stolky
a židle, v koutě seděli číšníci a přepočítávali si spropitné.</p>

<p class="mlptext">Tak se stalo, že i jediné noviny, které vyslaly na tuto památnou
recepci svého zpravodaje, zůstaly o ní beze zpráv a že nemůžeme citovat žádný
dokument o tom, kdo všechno se ještě dostavil, jaké ovace byly uspořádány papá
Karasovi, když se objevil na schodišti, jaký byl zvučný proslov prezidenta O’Harrieha
a v kolika řečích zaznělo hlučné voláni slávy a zdaru. Václav Karas odešel ze
svého pražského působiště tak, jak to tušil: nevšímavá veřejnost o něm nevěděla,
ale ti, kdo ho znali, přiletěli za ním s láskou a vděčností ze všech koutů
rozlehlé Evropy.</p>

<p class="mlptext"><span class="calibre13">Nemajíce dokladů pro
dokumentární vylíčení oné slavnosti, můžeme je přesto doplnit podrobností,
která nikým nebyla předvídána, a přece vytvořila pro Václava Karase její
vrchol.</span></p>

<p class="mlptext"><span class="calibre13">Bylo už po přípitcích a papá
Karas, růžovoučký a rozradostnělý, se procházel od jedné skupiny k druhé, když
se náhle rozletěly křídlové dveře a do haly vstoupila mladá krasavice v cestovním
trotteuru, provázena štíhlým, snědým mužem. Rozhlédla se po společnosti a už
běžela mezi hosty rovnou k papá Karasovi.</span></p>

<p class="mlptext">„Dědo… dědoušku!“</p>

<p class="mlptext">„Lidko!“</p>

<p class="mlptext">Václav Karas zvedl ruce a objal a zulíbal svou vnučku.</p>

<p class="mlptext"><span class="calibre13">„Kde se tu bereš? Přijelas
na tu slávu? To je rozkošné… To je to nejkrásnější z celého dne! Jak se ti
daří? Výtečně vypadáš! A elegantní jsi…“</span></p>

<p class="mlptext">„A ty zdráv, jak vidím, svěží a veselý, to mám radost. Ale teď
dovol, abych ti učinila obřadné sdělení. Nepřijela jsem sama. Musím dobrotivému
králi Habadějovi oznámit, že se už vyskytl jiný princ Cinkapúr…“</p>

<p class="mlptext">Lidka se obrátila a vzala za ruku mladého svého průvodce. „Dědečku
Václave, já jsem se zasnoubila…“</p>

<p class="mlptext">„Ženich!“</p>

<p class="mlptext">„Ano. Hrabě Mario Pallachich, velkostatkář. To je ten můj kouzelný
dědeček, Mario!“</p>

<p class="mlptext"><span class="calibre13">„Mám nesmírnou radost, pane
řediteli, že vám mohu být představen!“</span></p>

<p class="mlptext"><span class="calibre13">Mladý muž s knírkem se
uklonil a stiskl si se starým pánem ruku. V té chvíli mu na vteřinu projel mráz
po těle: růžovoučký ten stařík se na něho podíval uprostřed úsměvů pohledem,
který jako by prorážel až do jeho mozku a srdce. Dravá šelma nemohla mít
ostřejší oči, než byly tyto dvě stažené zorničky. Ale vzápětí se to rozplynulo
a zbyl tu jen laskavý úsměv a vlahé pohlazení.</span></p>

<p class="mlptext">„Vítám vás, pane hrabě. To je tedy dvojnásobné překvapení. Pojďte,
děti, přiťuknem si číškou šampaňského. Rodiče už odešli, příliš je to tu
nebavilo. Či snad již o vás vědí?“</p>

<p class="mlptext">„Nevědí, dědečku. Ty přece musíš být první. Tobě jsem dala
slib – a tobě prvnímu musím hlásit, že jsem mu dostála.“</p>

<p class="mlptext">„Na vaše zdraví, děti, buďte spolu šťastni.“</p>

<p class="mlptext">Pozvedli sklenky se srdečnou obřadností.</p>

<p class="mlptext">„A teď to hlavní, Lidko, jakpak to bude: ty se vzdáš tance?“</p>

<p class="mlptext">„Ne, dědo. Už to máme s Mariem projednáno. Vzdám se angažmá, ale
čas od času vystoupím na samostatných večerech ve velkých evropských městech.
Mario sám je zamilován do mého tančení a touží po tom, abych tančila. Je tak
hodný, dědo, tak jemný…“</p>

<p class="mlptext">„Ludmila Humberto tedy bude existovat dál?“</p>

<p class="mlptext">„Ano.“</p>

<p class="mlptext"><span class="calibre13">„Tak je to v pořádku. Abychom
udrželi plamínek, který nám pámbů svěřil do opatrování. A aby to jméno
nezaniklo, víš? Já je tu zrušil, protože je poneseš ty. A kdepak bude vaše
sídlo?“</span></p>

<p class="mlptext">„Na jeho statcích, dědo, v Hogy-Mezӧ-Vásárhely u Segedina.“</p>

<p class="mlptext"><span class="calibre13">„Co to povídáš? Řekni mi,
jak se Mario jmenuje? Pallachich? To je úžasné. To je báječné. Hrabě Mario,
víte, že jste třetí Palladich, který se zamiloval při jméně Humberto?“</span></p>

<p class="mlptext">„Nemám potuchy, pane řediteli.“</p>

<p class="mlptext">„To je velkolepá historie. To muselo být přímo usouzeno ve
hvězdách. Ale to je povídka, kterou vám budu vyprávět až při zásnubní hostině.
Máte přece v Hogy-Mezӧ-Vásárhely chov lipicánú?“</p>

<p class="mlptext">„Ano, pane řediteli.“</p>

<p class="mlptext">„Nu, tak je to pravda. První lipicáni Cirkusu Humberto, o nichž
jsem ti, Lidko, vyprávěl, pocházeli z hřebčince Hogy-Mezӧ-Vásárhely. Velké P s korunkou
vypáleno na levé zadní noze, co?“</p>

<p class="mlptext">„Ano.“</p>

<p class="mlptext"><span class="calibre13">„Doufám, dědo,“ prohodila
Lidka se zářícíma očima, „že se na ně přijedeš podívat? My bychom s Mariem byli
ovšem nejšťastnější, kdybys pak u nás už zůstal.“</span></p>

<p class="mlptext"><span class="calibre13">„Nu, chtěl jsem skončit
svůj život zde v Praze. Ale kdybych se mohl zas vrátit ke koním… Víte, děti,
viděl jsem mnoho, poznal mnoho, zkusil mnoho, a ze všeho pořád je nejkrásnější
život s koníčky. Vzácní tvorové, ušlechtilí, dokonalí…“</span></p>

<p class="mlptext">Oči zestárlého jezdce Vašku se zatřpytily vzpomínkou. Najednou
je viděl všecky před sebou, maličkou Mary a Miss, ohnivého Santose, dobráckou
hnědku Admiru, Anežčinu Chérii, Helenčina šedivého Ajaxe, zlatavou Valentine,
koketní izabelu Dahomej, Leporella, Cyruse, Kismeta – nekonečná byla jich řada,
jež všecky od dětství zbožňoval.</p>

<p class="mlptext">„Koníčci… koníčci…,“ říkal teď mazlivé, ztracen pohledem do
dálky svého uplynulého života, „vy jste byli to nejkrásnější v Cirkuse Humberto…
vy jste byli, vy jste dosud… má jediná láska…“</p>

<p class="mlptext">„Vidíš, dědo,“ navázala mazlivě Lidka, „a to všecko teď můžeš
najít u nás v Hogy-Mezӧ-Vásárhely u Segedina. Jsou tam lipicáni, plnokrevní
angličani, závodní koně, klusáci, hunteři a jak se to všecko jmenuje… Je to
veliký hřebčinec, který by potřeboval jen ještě znalecké ruky, aby si dobyl
evropské slávy jako stáj…“</p>

<p class="mlptext"><span class="calibre13">„Bože, bože, Liduško, to by
byl krásný závěr života. Snad tam přijedu. Myslím, že tam přijedu. Ba ano,
přijedu, děvče, přijedu.“</span></p>

<p class="mlptext">„Je tam všecko, dědo, budeš tam úplně šťasten. Jen jméno ta
stáj nemá. Ale Mario se již rozhodl, jak ji pojmenuje.“</p>

<p class="mlptext">„A jaképak jí dáte jméno, pane Mario? Na tom velmi záleží!“ obrátil
se Karas na hraběte.</p>

<p class="mlptext">„Bude to jméno, pane řediteli, které mi zní nejkrásněji. A které,
jak teď slyším, bylo mi přímo osudem souzeno: Stáj Humberto.“</p>

<p class="mlptext"><span class="calibre13">„Stáj Humberto!“ vykřikl
sedmdesátiletý Vašku. „Stáj Humberto! Děti, to ještě jednu skleničku k jejímu
zdaru. To je opravdu velkolepé, jak to jméno jde a žije a přetváří se znovu a znovu
jako určené pro nesmrtelnost. Hotový fénix! Zvěřinec, cirkus, varieté, tanec a teď
závodní stáj. Pořád něco, kde hoří ohýnek dokonalosti. Pořád něco, kde se
nežije jen pro tu skývu denního chleba. Pořád něco, kde se chce výš! To je
vlastně, co jsem v tom jméně ctil a miloval! Na zdraví, děti! Svět je krásný,
plameny nehasnou – Cirkus Humberto bude žít věčně!“</span></p>

</div>
</body>
</html>