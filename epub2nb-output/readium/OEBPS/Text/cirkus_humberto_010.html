<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Cirkus Humberto</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection2">
<h2 class="mlpuroven2kapitola">V</h2>

<p class="mlptextbez1radku"><span class="calibre13">Při tom posledním
napití u Námořníkovy nevěsty, k němuž ho Kerholec vyzval, rozbřesklo se
Antonínu Karasovi už nad slunce jasněji, že jednal správně a že by bylo čirý
nesmysl zahodit tuto znamenitou příležitost. Jako by z něho všecka starost
spadla, pošoupl si klobouk do týla a připíjel si s Kerholcem: „Ty kluku stará,
na tvý zdraví, kujóne, dyž se tak vyznáš!“ A Kerholec odpovídal: „Na tvý, ty
skopčáku, ty zednická třísko, ať sem trajcén, esli nebudeš u Berwitze paltafír!“
A Hein Moesecke sípal zarostlým krkem: „Ať slouží, natočíme ještě jednu, ne?
Neříkal jsem to, že Hampuch dá živobytí, ne? Karlšen, já si napěním taky jednu,
ne? Správné přiťuknutí je vždycky ve třech, pánové, zum Wohlsein!“</span></p>

<p class="mlptext">S veselou se tedy Karas vracel domů, i do písničky mu bylo,
ale když se octl na temném úzkém schodišti, kterým se lezlo až do čtvrtého patra
paní vdovy Anny Langermannové, najednou se všecka ta nálada vytratila. Nálada,
bodejť by ne nálada, člověče, vždyť ten odulý sípák, ten Moesecke, jich do vás
nalil v té ráně pět a na lačný žaludek, bodejť by vám nebylo do zpívání. Ale
tady, Anton, tady nahoře, tam není žádná Námořníkova nevěsta, tam je tvůj
chlapec, Tondo, tam je Vašíček a ten už zoufale čeká, s jakou jeho táta přijde.
A táta přijde, vod piva přijde, potvora, a řekne: „Tak, Vašku, budeme jezdit s cirkusem.“
A Vašíček, co řekne Vašíček? Zatracený schody, konce jim není. Vašíček neřekne
nic. Vašíček se jen podívá. A to je právě to, že se podívá. Vždyť to je, jako
by se ona podívala, Márinka. To jsou docela její oči, takové modrozelené,
člověk to ani správně nerozpozná, jaké jsou barvy, ale její oči to jsou, ona
tam leží, chudák, pod modřínkem, ale její oči jsou tu s ním a dívají se na
něho, co tu s hochem tropí a jak to vede. A pak se ty oči najednou nějak stáhnou
a zaostří. Kolikrát už si toho všiml, že hoch, když se na něco upře, má
najednou pohled jako káně. A zrovna tak se po něm dovedla podívat nebožka, když
se někdy vracel s Milnerem od vyhrávání, od muziky; panečku, Antone, to byl kukuč,
před tím jsi poslední krejcar vyklopil, ačkoli se ti kolikrát zachtělo nechat
si nějaký šesták na útratu. A taková hodná ženská to přitom byla, do všeho jako
drak. A ten chlapec je po ní, měkký i tvrdý, jak kdy – jakpak jen mu to říci,
že jsme se upsali komediantům.</p>

<p class="mlptext"><span class="calibre13">Těžce a s nechutí stisky
Karas kliku a pomalu věšel klobouk na věšák u dveří. Paní Langermannová
otevřela dveře kuchyně. Hoch stál u ní a k němu se tlačila šestiletá vdovina
Růženka.</span></p>

<p class="mlptext">„Táta!“ vykřikl Vašek radostně.</p>

<p class="mlptext">„Tak co, pořídil, pořídil?“ ptala se paní Langermannová.</p>

<p class="mlptext"><span class="calibre13">„Pořídil. Ale nějak divně –
ani z toho radost nemám,“ odpovídal Karas a pomalu šel do kuchyně, kde to
vonělo majoránkou.</span></p>

<p class="mlptext">„A jakpak to? Sedněte si, už čekáme s obědem, to mi pak musíte
povědět.“</p>

<p class="mlptext">„Táto, – máš dílo?“ zeptal se chlapec.</p>

<p class="mlptext">„Mám, Vašku, ale nevím, co tomu řekneš. Já sem… totiž my budeme
spolu u cirkusu.“</p>

<p class="mlptext">Teď čekal to zlé odmlčení. Ale Vašek, kterému postačilo, když
slyšel, že práce je a že zůstanou spolu, obrátil k němu své velké důvěřivé oči
a zeptal se klidně:</p>

<p class="mlptext">„A co to je cirkus, táto?“</p>

<p class="mlptext">Karasovi se ulevilo. Neuvědomil si, že chlapec nikdy ještě
neviděl ani cirkus, ani komedianty, že k nim do zapadlé vsi jen zřídka to slovo
zaválo. Jako by mu kámen spadl z prsou, ožil a přisedl blíže k hochovi.</p>

<p class="mlptext"><span class="calibre13">„To je takové divadlo, víš,
tam jsou pánové a paní a ti ukazují lidem krásné koně a všelijaká zvířata a každé
to zvíře umí nějaký kousek, třebas tancovat nebo hrát na flašinet, a to lidi
baví. A když se to skončí, tak se to divadlo zbourá a naloží na vozy a jede se
jinam. A táta pojede s tebou a bude jim stavět a bourat to divadlo a ty pojedeš
s tátou ve voze a uvidíš celý svět.“</span></p>

<p class="mlptext">„A jaká jsou tam zvířata, koně?“</p>

<p class="mlptext">„Koně a lvi a tygři a oslíček a kozel a medvědi a slon…“</p>

<p class="mlptext">„Slon? Opravdický slon? Ten s rypákem?“</p>

<p class="mlptext">„Ano. Krucimordiánský zvíře. Ten by se sem do kuchyně nevešel.“</p>

<p class="mlptext"><span class="calibre13">„Jo… A já k němu půjdu a vylezu
si na něho a budu na něm jezdit. Přece se jezdí na slonu, ne? Frau Langermann,
Frau Langermann, ich werde reiten Elephant!“</span></p>

<p class="mlptext">„Ale to víš, že jo, ty prcku,“ zasmála se vdova nalévajíc
polévku. „Tak co jste to tedy přinesl a co to má s tím slonem?“</p>

<p class="mlptext">Karas se jí nyní obšírně vyzpovídal – i z toho, že si není
jist, udělal-li dobře.</p>

<p class="mlptext">„Ale božíčku, člověče,“ spráskla rukama kvartýrská, „poděkujte
pánubohu, že se vám to takhle přitrefilo. A na nebožku při tom nemyslete.
Chodil jste stejně za prací do světa‚ copak ona mohla tušit, jak žijete? A co
tady ty tisíce ženských, kterým jdou muži na loď a zmizí na pár let ve světě a nedají
o sobě ani vědět; nakonec třebas jen dostanou zprávu, že… tento… že si voda
vzala… co se k ní hlásilo… Co bych měla já říkat?“</p>

<p class="mlptext"><span class="calibre13">Paní Langermannové zvlhly
oči. Jako v mlze viděla temný, ošklivý den, kdy tu v té kuchyni stáli dva
úředníci přeplavní společnosti a ostýchavě jí oznamovali, že se přístavní
parníček Rosamunda srazil v mlhách s uhelnou lodí a že kormidelník Felix
Langermann spadl přitom do Labe, a že jak šly ledy, nebylo možno spustit člun.</span></p>

<p class="mlptext">Přemohla však pohnutí a dodala:</p>

<p class="mlptext">„To je mi takový cirkus tisíckrát milejší, ten aspoň jezdí pořád
po pevné zemi. A Vašek něco užije, uvidí svět, pozná lidi, to je, pane Karas,
pro hocha moc důležité.“</p>

<p class="mlptext">Tak se Antonín Karas chtě nechtě vrátil při obědě zas do
jasnější nálady. Musel znovu a znovu vykládat Vaškovi o cirkuse, co už tam tak
pochytil. Ale hlavní ovšem bylo, když se vytasil s lístky na odpolední
představení.</p>

<p class="mlptext">Kterak Vašek prožil svou první návštěvu cirkusu, Karas
neviděl. Odešel o hodinu dříve, trumpetu podpaží, a sotva se objevil v boudě,
zavolal ho Kerholec, vrazil mu do rukou hrábě a poručil mu pěkně urovnat piliny
v manéži. Pak si ho přibrali vzadu za branou, aby pomohl odtahat některé klece,
prý kvůli lvům nebo co, a aby umetl místo, které se uprázdnilo. A už přiběhl
nějaký hoch, kde prý je pan Karas, že se po něm shání pan kapelník.</p>

<p class="mlptext">Leopold Selnicki, Berwitzův kapelník, byl Vídeňák, bývalý regimentstambor
u deutschmeistrů, chlap jako hora, s ohromnými kníry, které si zesiloval i částí
vousů z tváří. Také chundelaté obočí vypadalo hrozitánsky, ale oční klapky a kůže
kolem očí byly jaksi převislé, patrně od pití, a celý pohled Selnického
připomínal starého dobráckého bernardýna. Tento muž byl snad jediný v celém
podniku, před nímž se zastavovala přísná Berwitzova kázeň. Nemusil dělat nic
jiného než dirigovat hudbu; jakoukoli pomoc při ostatních pracích v cirkuse
odmítal jako nehodnou jeho umělecké osobnosti. Celé dni a noci se zaměstnával
neobyčejně důležitým problémem, kde se co dobrého jí a pije. Nebyl jedlík v pravém
slova smyslu, nikdy nezasedí k bohatýrskému obědu nebo k velkolepé večeři. Ale
když se ráno probudil, zamlaskl jazykem a shledal, že by teď „bodla“ šunka s vajíčkem
a jedna nebo dvě plzeňské. Nebylo-li všude plzeňské, šel si i na obyčejné,
jehož si však, že bylo slabší, dal o máz více. Míval proto měřítko 2 : 3, prý „aby
se v těle srovnaly stupně“. Pak si zaskočil do zkoušek, není-li tam třeba
něčeho nového od muziky, poklábosil s tím, poklábosil s oním, vypil tři čtyři
skleničky rumu a ohlásil, že je čas na přesnídávku. Načež majestátně opustil
cirkus a vyhledal některou ze svých vináren, kde snědl guláš nebo papriku,
zapálil si viržinku a při čtvrtečkách rakouského vína trpělivě čekal, až se mu
ozve hlad. Když jej ukojil porcí uherského salámu, šel na oběd, ponimral se v jídle,
posteskl si sousedům, že „pro něho by oběd vůbec mohl odpadnout“, on že nikdy „obědu
moc neudělá“, to jen tak, „aby měl podklad“ pro dvě tři piva. A pak šel na
černou a na koňak; byla-li příležitost, zahrál si partii biliáru, pak si šel
spravit chuť osmičkou vermutu, načež se objevil před představením v cirkuse,
oblékl se do červeného kabátu se zlatým límcem a zlatými epoletami, zvrátiv přitom
do hrdla nějakou tu stupečku rumu z láhve, kterou stále pečlivě uschovával v šatně.
A pak dirigoval takřka bez zastávky, většinou zády k orchestru, všechen hudební
doprovod představení, shodil uniformu a odebral se na nějaké osvěžení před
večeří a nějaké to popití po ní.</p>

<p class="mlptext">Ale Berwitz věděl, proč Selnického má: v žádném cirkuse
nezněla hudba tak břeskně, nikde se nehrály tak strhující marše, nikde neměli
takové fanfáry a tuše, a šlo-li o sentimentální místa v pantomimách, nikdo se
nemohl pochlubit tak jemnou eufonií jako Cirkus Humberto. Ale to hlavní bylo o zkouškách.
Nacvičili nějaké číslo s drezúrou koní, Selnicki se na to podíval svýma
smutnýma očima, lokl rumu a řekl: „Tohle je Lannerův Valčík margeritek“ nebo „To
je Straussův Kavalírský pochod“ nebo „To dáme dohromady polku Bohémienne a trio
z Gavotte bleue a osm taktů ze Schubertova Intermezza a tuš“. A bylo to. Jemu
se každá produkce měnila v noty, v docela určité skladby, které mu okamžitě
zněly v uchu, jako by je četl v partituře; a pokaždé to dokonale odpovídalo
tempu produkce a nesmírně podporovalo zálibu koní v rytmu.</p>

<p class="mlptext">Pan Selnicki uměl z Vídně trochu lámané češtiny a tak také
uvítal na estrádě Karase, než přešel v nonšalantní vídeňskou němčinu.</p>

<p class="mlptext">„Voni sou ten novej Čech, že jo? Tak pozdrav jich pámbů! Umějí
německy, že jo! Nu tak, pane Karas, jakpak je to s vaším troubením? Znáte noty?“</p>

<p class="mlptext">„Neznám, pane kapelníku.“</p>

<p class="mlptext">„No, to by nevadilo, to se časem naučíte.
Ale troubit umíte?“</p>

<p class="mlptext"><span class="calibre13">„Totiž tak, jak to bylo u nás
potřebí. Většinou přiznávku, a když už člověk ten kousek znal, pustil se i na
druhý hlas nebo převzal při repetici melodii.“</span></p>

<p class="mlptext">„To se ví. Já to znám, jak to u takové bandy chodí. Ták mi
tady, než přijdou lidé, zatrubte něco, ať vidím, jak to svedete.“</p>

<p class="mlptext">Karas byl v rozpacích, bez party mu nechtělo nic napadnout.
Ale cítil, že není vyhnutí. Vytáhl trumpetu, nasadil, přivřel oči, čtyřikrát si
udělal přiznávku na lӓndler, aby se do toho dostal, a pak, jako když doma cvičíval
vpodvečer na mezi, vynesl naplno tu svou nejmilejší: „Všecky panenky z lesa
jdou, jen ta moje nejde…“</p>

<p class="mlptext"><span class="calibre13">V prázdné kulaté budově to
znělo náramnou silou, sám se toho zvuku lekl a při repetici nasadil pianissimo.
A už ho to popadlo za srdce, nesl tu hezkou melodii, jako by se s ní mazlil,
měkounko, kulatě, jako by tiše hovořil s kosem, kosem, černým ptákem, o tom, že
té jeho znejmilejší všechna krev z těla ujde.</span></p>

<p class="mlptext">Pak otevřel oči a spatřil pana kapelníka, jak si nalévá rum.
Sklenička na vteřinu téměř mu zmizela pod frňousy. Pak nalil podruhé:</p>

<p class="mlptext"><span class="calibre13">„Turnaj, pane Karas,“
povídá po česku, „jeden štamprličku na zdraví.“</span></p>

<p class="mlptext">A zatímco se Karas uctivě ukláněl a rum nadvakrát vypil,
pokračoval pan Selnicki německy:</p>

<p class="mlptext">„Tak tohle jo. Tohle je správné české troubení. O noty nejde.
Co my hrajem, budete všecko do týdne umět. A kdyby přišlo něco těžšího,
přijdete za mnou a já vám to zapískám. Tak si sedněte k tomuhle pultu sem a hrajte
zatím přiznávky. Ono se to ukáže. Ono to člověku nedá, když to má naděleno od
pánaboha.“</p>

<p class="mlptext">Pan Selnicki se napil znovu, naklonil se ke Karasovi, vzal ho
za rameno a řekl tišeji, po česku a náramně důležitě:</p>

<p class="mlptext">„Muzika… vědí… muzika holt není žádnej cirkus. Ale ten písnička
si pamatujou! … ten by se hodilo, až budou ty raphengsti tancovat piaffe in der
Balance. Servus!“</p>

<p class="mlptext">Zatím už přicházeli lidé zdola, shazovali pracovní mundúry, oblékali
rudé livreje a usedali s instrumenty na svá místa v orchestru. Všichni si
srdečně potřásli ruce s Karasem jako nováčkem, řekli mu i svá jména, ale to
všecko Karas v rozčilení přeslechl. Víc ho upoutalo, že z protějšího kouta
orchestrální škeble zaslechl český hovor. Už si tam chtěl zajít, když se dole
ozvalo zatleskání.</p>

<p class="mlptext">„Haló, muziko, začít!“</p>

<p class="mlptext">Byl to Kerholec, který dal ten povel od hlavního vchodu.
Cirkus byl ještě prázdný, ale venku se hromadili lidé a muzika zvnitřka jim
měla dodat chuti jít k okénku pokladny. Pan Selnicki se ještě neobjevil. Muž s trubkou
na pravém křídle se rozhlédne a povídá:</p>

<p class="mlptext">„Tak, lidičky, začneme.“</p>

<p class="mlptext">Nasadili nástroje, ten vpravo dvakrát trumpetou udal takt, pak
kývl a vtom spustili marš. Karas se přidal. Vycítil, že je to nějaký běžný pochod,
jakých hrávali s Milnerem na stovky a často taky rovnou beze zkoušky. Jen se
díval po tom pravákovi, protože mu vyčti na očích, kdy je pauza a kdy se hraje
tišeji. Však ten člověk také pomrkával po Karasovi, jak se s nimi shodne.
Napoprvé to šlo docela slušně. Pak hráli něco pomalého, to už musel Karas víc
dávat pozor a nejednou raději odsadil a poslouchal, jak se neznámá melodie
vine. Hned nato přišel valčík a to zase šlo: es tam tam, es tam tam. Ale
chlapci to řezali opravdu bez oddechu, sotva si dali čas na vyklopení nástrojů.
A všecko jen tak, bez not, kousek za kouskem. Karas uznával, že to je náramně
sehraná banda.</p>

<p class="mlptext">Pak přišel pan Selnicki. To si chvilku oddechli a Karas, toť
se ví, natáhl krk, aby viděl, co je dole. Šel odtamtud velký hluk a šum. Kam se
podíval, všude se už mačkali lidé, řada nad řadou, a noví proudili a stoupali
vzhůru kolikerými uličkami. Nějací kluci dole hlasitě vyvolávali. Tady někde
sedí Vašíček, řekl si Karas, ale vzdával se vší naděje, že by ho mohl v té
záplavě najít. A už taky neměl kdy, už se pan Selnicki postavil do popředí,
zasalutoval, protáhl kníry, vzal taktovku, rozhlédl se a spustil. Panečku, teď
to teprv jelo, znova a znova, sotva nástroj odtrhli od úst. A když už pan
Selnicki odklepal a zdola se rozletěl potlesk, ještě to nebyl oddech, ještě
trčela taktovka do vzduchu, najednou švihla a oni troubili intrády, dlouhé
hřmotné intrády do potlesku a volání, intrády, v kterých modulovali v hlavních
akordech nahoru a dolů, dokud taktovka nepoklesla. Ale hned vzápětí už se
spustil nový kousek a tak to letělo tři čtvrti hodiny, že se Karas ani
vzpamatovat nemohl. To byla jinší čina než sousedské vyhrávání s Milnerem o posvícení!</p>

<p class="mlptext">Ale pak jim to najednou pan Selnicki uťal a položil hůlku.
Všichni se na židlích protáhli a oddychovali. Karas byl zvědav, co se to dole
děje. Dosud neviděl nic než záda pana Selnického a jeho taktovku a několik
horních řad lidí. Co je dole, nemohl ze svého místa vidět. Nyní připovstal,
když sebou všichni hnuli, a spatřil Kerholce, jak rychle balí nějaký koberec.
Opodál něho stál v manéži pán ve fraku a cylindru, s velkým bičem v ruce, a vedle
něho jakési podivné chlapisko v strašně širokých kalhotách, které se na něm plantaly,
s velikou bílou vestou, která mu šla až skoro na kolena a z jejíhož výstřihu
dopředu odstávala špinavá náprsenka. Nos měl jako červenou bambulu, hubu bílou,
pod bradou zrzavé fousy, na hlavě malinký zelený klobouček s peřím.</p>

<p class="mlptext">„Tak ty myslíš, August, že v Hamburku jsou samí hloupí lidé?“
ptal se ten elegantní pán.</p>

<p class="mlptext">„Hohó,“ řekl ten pajda a odpověděl něco, čemu Karas
neporozuměl, ale po čem obecenstvo zavýsklo a zabouřilo smíchy.</p>

<p class="mlptext">„To je repríza s augustem,“ vysvětloval mu soused, „to je k tomu,
aby mohli připravit další čísla.“</p>

<p class="mlptext">Karas nechtěl vypadat zvědavě, proto si zase sedl a slyšel jen
mezi výbuchy chechtotu, jak se august znovu a znovu ptá toho druhého: „Herr
Stallmeister, víte už, jaký je rozdíl mezi kočárem a kastrolem?“</p>

<p class="mlptext">Tenhle starý vtip Karas znal, následovalo potom: Když ten
rozdíl neznáte, nesedejte si do kočáru, abyste si omylem nesed do kastrolu.
Dávali tu hádanku hádat všichni boudoví šprýmaři na poutích, ale Karas se
bezděky už předem smál, a lidé, když ta odpověď padla, teprve, jak ten skrček
toho vznešeného pána usadil. Škoda, říkal si Karas, těmhle věcem Vašíček nebude
rozumět, tolik německy neumí, ale smát on se bude, jemu se přece každá švanda
vždycky líbila. Ale vtom už pan Selnicki zaklepal a muzikanti zvedali nástroje,
repríza byla u konce a hudba zas musela nasadit. Hrálo se veskrze zpaměti, což
Karase ani neudivilo. Ale někdy zpozoroval přece jen něco zvláštního, nač nebyl
zvyklý: někdy zavolal pan Selnicki tiše „Pozor!“ a pak se díval upřeně dolů a dirigoval
trochu markantněji a třebas i nepravidelně. Oči všech muzikantů byly zavěšeny
na jeho kostěné hůlce, aby šli správně s sebou. Karas měl dojem, že v těch chvílích
hudba nejde sama ze sebe, ale že se přizpůsobuje něčemu, co se děje dole. Byli
to patrně koně, neboť občas zahlédl vysoké červené nebo bílé chocholy, jak se
natřásaly ve výši v řádce vedle sebe. Jen dvakráte za celou produkci měli ještě
oddech při mluveném čísle dole a jednou pan Selnicki náhle přerval hudbu, v celé
budově bylo ticho jako v kostele.</p>

<p class="mlptext"><span class="calibre13">„Skok smrti,“ zašeptal
Karasovi soused. Dole zacvakalo cosi harašivě jako pušky. Karas se neodvážil
povstat, protože všichni byli připraveni hrát a pan Selnicki měl taktovku
zdviženou. Náhle dole někdo vykřikl: „Hól-la hop!“ A vtom práskla vzduchem
salva výstřelů. A už kapelník mávl a spustili ryčnou fanfáru do obrovského potlesku
a volání ze všech stran.</span></p>

<p class="mlptext">Karas si umiňoval, že se, hned jak se to skončí, na tohle musí
přeptat, co to vlastně bylo, ale když dohráli a pan Selnicki odstoupil, hnali
se hudebnici jeden přes druhého na schody a dolů. Karas nevěděl proč, ale šel
za nimi a dole už ho chytil Kerholec a hodil mu do náruče velkou hromadu
šedivého plátna. „Natáhni to přes bariéru,“ křikl na Karase, „jdi vpravo od
brány a dělej to jako ten vlevo.“</p>

<p class="mlptext"><span class="calibre13">Karas se musel se svým balíkem
prodírat do manéže, protože všude proudilo plno odcházejících lidí. Celý dům
hlučel hovorem, voláním, pokřikem davů. Zastavil se u levé strany brány a pochopil,
oč jde. Přední stěna přízemních lóží měla plyšový okraj jako opěradlo a on měl
v rukou ochranné povlaky. Vytahoval je tedy kus za kusem a navlékal na rudý
plyš. Šlo mu to napoprvé pomalu, dokončil svou polovinu o hodně později než ten
druhý. Lidé už všichni odešli, cirkus byl najednou jako odumřelý. A už tu byl
zase Kerholec, bez kabátu a bez vesty, s vyhrnutými rukávy.</span></p>

<p class="mlptext">„Do koníren, Tondo, ke krmení – a hop-hop! Ale napřed mundúr dolů!“</p>

<p class="mlptext">Karas byl z toho ze všeho už celý zmámen. Ale cítil, že ve
všech lidech kolem je to jako oheň, odskočil tedy do šatny, shodil se sebe nádhernou
livrej a jako Kerholec jen v košili a kalhotách běžel do koníren. Stájníci
odnášeli odtamtud plné náruče krásných postrojů, jiní pobíhali se štoudvemi
vody, s odměrkami ovsa, s náručemi sena. Kerholec stál při vydávání krmiva a hned
zapřáhl Karase. Člověka, který před ním utíkal s hromadou sena, Karas poznal,
foukal s ním celý večer basbombardón. Když se Karas asi potřetí vracel, šťouchl
do něho Kerholec:</p>

<p class="mlptext">„Tamhletu ženskou pozdrav, to je direktorka.“</p>

<p class="mlptext"><span class="calibre13">Karas zprvu žádnou ženskou
neviděl, jen nějakého bezvousého mužského v jezdeckých kalhotách, který
prohlížel jednomu koni kopyto. Teprve když přicházel blíž, řekl si, že by to
opravdu mohla být ženská.</span></p>

<p class="mlptext">„Dobrý večer, madam,“ řekl tedy, jak ho Kerholec ráno poučil.</p>

<p class="mlptext">„Dobrý večer,“ kývla hlavou, pak se na něho podívala ostřeji a
pustila nohu koně. „Vy jste tu nový?“</p>

<p class="mlptext"><span class="calibre13">„Poslušně prosím, ano,“
odpověděl Karas a bezděky srazil paty, vypjal hruď a stál jako při raportu, „nový
stavěč a muzikant, Karas Anton.“</span></p>

<p class="mlptext">„Anton… Anton… myslím, že tu není žádný Anton,“ řekla Anežka
Berwitzová mustrujíc si ho, „to si tě se žádným nebudeme plést. Dobrá. Však se
ještě seznámíme. A teď běž, Antone, koníčkové nesmějí čekat.“ Kývla a obrátila
se opět ke kopytu. A Karas pochopil, proč ten obecný kalup: ta němá tvář zde
musí být především obsloužena a pak mají lidé teprve čas na sebe samé. Po
chvíli, když se s ostatními postavil před Kerholce s hlášením, že je všecko hotovo,
cítil se jako u raportu. Ten čertův Kerholec nebyl tu nikterak tím fidélním
krajanem jako u Námořníkovy nevěsty, stál tu rozkročen s papírem v ruce a ptal
se hlasem komandujícího:</p>

<p class="mlptext">„Kdo má noční službu?“</p>

<p class="mlptext">Tři se hlásili, Kerholec se podíval na papír a kývl hlavou.</p>

<p class="mlptext">„Ostatní jsou pro dnešek volni. Ale pozor – platí pro všecky
rozkaz ředitelstva: Pozítří po obědě se nastupuje do maringotek. Nový muž,
Karas Anton, bude spát v osmičce. Prohlédněte si každý kavalec a všecko
zařízení a hlaste mi odpoledne, je-li kde závada. A nyní rozchod, dobrou noc!“</p>

<p class="mlptext">„Dobrou noc!“ zvolali mužové a utíkali jeden přes druhého k šatnám
obléci se a vyrazit domu.</p>

<p class="mlptext">Karas se pozdržel, aby se zeptal Kerholce, oč vlastně jde.</p>

<p class="mlptext"><span class="calibre13">„Brzo už se pojede, Toníku,
a je potřebí, aby si lidé po zimní přestávce zvykli zas na bydlení ve vozech a nesekýrovali
nás potom po cestě. Ty budeš spát se mnou, v osmičce. Pohodlné to není, ale zvykneš
si.“</span></p>

<p class="mlptext">„A chlapec?“</p>

<p class="mlptext">„Pojede s námi v našem voze. Pamatoval jsem na to.“</p>

<p class="mlptext">„Ještě něco, Karle: kdypak se nastupuje ráno?“</p>

<p class="mlptext">„V šest hodin, Toníku. K rannímu krmení a úklidu stájí. Zeptej
se na mne, já už tu budu.“</p>

<p class="mlptext">„Děkuji. Dobrou noc!“</p>

<p class="mlptext">„Dobrou noc!“</p>

<p class="mlptext">A Karas šel, maje najednou k tomu chlapíku zcela jinou úctu
než dosud. Ale když oblékal svůj kabát, přepadlo ho, nač chvilku zapomněl: co
Vašek, jak se mu v cirkuse líbilo. A Karas už pelášil domů, dovědět se něco o tom,
v čem sám byl a co neviděl.</p>

<p class="mlptext">Kdyby měl Antonín Karas větší vzdělání, snad by si byl ještě
jinak vysvětlil napětí, které v těchto dnech vůči svému synu cítil. Pravda bylo,
že vlastně Vaška velmi málo znal. Byl s ním pohromadě vždy jen po několik
zimních měsíců, kdy byly chalupy zaváty sněhem a všechen život se odehrával v jejich
malých sednicích jenom přidušeně. Když se otec pozdě na podzim vrátil domů,
vrhl se zpravidla na dříví a štípal v kolně polena, dokud ho mrazy z ní nevyhnaly.
Ve chvílích oddechu si prohlédl chalupu, chlívky a celé zařízení a prováděl
malé opravy tu a tam. Přitom ucpal všechna okna mechem, vymazal trhliny mezi trámy
– chalupa byla dřevěná –, někdy vytáhl ještě do lesa na roští. To byl čas, kdy
Vašek ještě stále mohl rejdit s kluky po vsi a doma se ukázal, jen když ho hlad
přihnal k mámě do kuchyně. Když začal padat sníh, zalezlo se dovnitř. Karas měl
co dospávat a po čem odpočívat, po čem protahovat utrmácené údy. Ale dlouho si
nehověl, brzo vytáhl pěkný kus tvrdého dřeva a nožem začal vyřezávat buď něco
do domácnosti, nebo figurky pro betlém. V sobotu zpravidla zaťukal u nich
Milner a pak táhli spolu do některé vsi na muziku a vraceli se až v pondělí.</p>

<p class="mlptext">Tu tedy neměl Karas příliš mnoho času na Vašíčka. Byl sám dost
nemluvný, raději zabořen do práce než do pouhé zábavy, a chlapec se zařizoval
podle toho. Vašek byl navyklý drsnému životu, kolem sebe viděl jen těžkou
vysilující dřinu a odmalička musil vypomáhat, jak mohl. Ale přitom to byl hoch
neobyčejně citlivý a vnímavý. Postihl sám ze sebe, že máma postonává, že jí
není dobře a že táta přitáhne domů unaven. Přizpůsoboval se jim doma,
nevyváděl, hleděl mámu zastat, kde se jenom dalo. Připadalo mu samozřejmým, že
některý den jde z práce do práce, tu pomůže v kuchyni, tu poklidí ve chlévě, tu
zas jde do lesa na klestí, na šišky, na houby, na borůvky, na trávu. Ke všemu
se měl s obratností, kterou podědil po tátovi. S první kudličkou, kterou
dostal, neřezal jen pruty na biče a na píšťalky, ale zkoušel už vyřezávat ze
dřeva všelicos, co za zimních dnů odkoukal od táty. Když Karasová polehávala; šestiletý
Vašek přejímal v létě celou domácnost, i kozu opatřil, i na oběd postavil, a ve
všem ho přímo těšilo, že svede práci jako dospělý člověk. Zato když se mu
uvolnilo, když mámě bylo líp a zavolala na něho, aby se šel proběhnout, vyrazil
z chalupy jak vystřelený šíp.</p>

<p class="mlptext"><span class="calibre13">A pak se vybíjel jeho
temperament, že mu ani celá ves nestačila. Mezi ostatními kluky svého věku byl
brzy kápo, všecky přepral a předstihl ve skotačení. Zrovna ho to vždycky hnalo,
aby byl ve všem mezi nimi první, aby nikdo tak neuměl běhat a skákat, lézt na
stromy a házet kamením jako on. Jarní hry do důlku vynesly mu vždy největší
zásobu vyhraných fazolí a kuliček. První věděl o mladých ťuhýcích v trní a o vosích
hnízdech na polní mezi. Vašek si mezi všemi ostatními vymyslil, jak se přes ramena
druhého dostat do převislých větví farské zahrady a od humen sklízet tak první
třešně a hrušky. Zachtělo-li se klukům jít na raky, přivolali vždycky Vaška
jako pravého vůdce party. Co se mohlo vyskytnout v dětském obzoru, od kotrmelců
až po zpěv v kostele, všeho se Vašek účastnil a ve všem rozvinul okamžitě
takovou horlivost, že brzo byl v čele ostatním. Něco zmohl silou, protože odmalička
byl do každé dřiny jako drak, ještě víc však vyhrával svou bystrostí a důvtipem.
Jeho očím neušlo nic, co mohlo mít pro klukovský život nějakou cenu. Vyběhl pro
trochu chrástu koze a už si všiml, kde dozrává záhonek lusků a kde přeletují
drozdi kolem hnízda s mladými. Každá nová práce ho vábila jako neznámé
tajemství; z nejdivočejší honičky dovedl odskočit a ustrnout před kovárnou, aby
sledoval, jak si starý Barucha žhaví ve výhni železo a jak si je pak kleštěmi
přidržuje nad kovadlinou. Stejně ho zajímala příprava pece na pečení chleba
jako míchání malty, když měl táta nebo jiný zedník nějaký melouch ve vsi. V neděli
před velkou ho určitě mohli najít ve zvonici, jak sleduje kostelníka, jakými
pohyby rozhoupává zvon, a pouhý pohřeb se mu měnil ve velké divadlo, v němž
hltal každé gesto pana faráře a pana řídícího v čele zpěváků. Záviděl-li
někomu, tož jen klukům ze statků, kde měli velký dobytek a koně; to byla jeho
touha, dostat se i tam a moci křiknout na koně a trhat opratěmi a práskat bičem
a klít jako pacholci.</span></p>

<p class="mlptext"><span class="calibre13">Ale co mu tam bylo
odepřeno, nahrazoval si Vašek v lesích. Sněženské lesy, ach bože, což to bylo
zelené vábení! Ves a pole, to máš samé ostré světlo, určité, tvrdé, neomylné,
ale vejdi do lesa, a on tu jen přísvit, šero a záření, jako bys samými závoji
procházel a za každou clonou se skrývalo velké tajemství. Šlojíře smrků, zelené
pentlení modřínů, sloupoví buků a starý dub rozsocháč a mech jako poduška a kupa
skal jako oltář obrů; řekneš les, a ono to hájemství balad a pohádek. Sem se
vnořil Vašek nejraději sám. Lesem se musí potichu, polehounku, skoro aby ani
větvička nezapraskala. Jen tak je možno odhalit jeho divy, běh bažantího
kohouta za slípkou, sojčí čtveračení, laň s kolouchy na paše, hru jezevců před
udupanou norou. Jen opatrnými kročeji přijdeš na hnízdění doupňáků, pelechy
zajíců a skrýše veverek; ale kolik tu potkáš věcí osudných, chuchvalec peří s krůpějemi
černající krve, uhynulé králičí mládě, vybělenou kostřičku. Lesy jsou bez
pohnutí a všecko v nich je v pohybu, ve hrách a v boji; datlové krouží po
kmenech stromů a jelen se těžce prolamuje křovím; kukačka slídí po hnízdech a žluna
se hlásí teskným voláním; zmije leží stočena v maliní a užovka se blyskotá mezi
potočními břehy.</span></p>

<p class="mlptext">Všechno znát, všechno vědět! Vynoří-li se hajný Mazur, kluci
se nejraději rozutekou. Ale Vašek se nebojí. Vašek běží k němu a už se ho
vyptává s překotnou zvídavostí dítěte. Otrlý Mazur nemůže odolat; nikdo nemůže
odolat té široké, osmahlé tváři, která má plno navýsost naléhavých otázek a na
obrátku se rozehraje čtveračením. To má Vašek na rozdíl od nerudného táty: ve
chvilce se sřečí a lidé ho mají hned rádi.</p>

<p class="mlptext"><span class="calibre13">Ale nebyla jen rodná ves a lesy;
deset minut od Horní Sněžné byla již první německá vesnice, větší než Horní
Sněžná, tam se chodilo na poštu a tam byl velký kupec, několik řemeslníků a mlýn.
Česká Sněžná byla odkázána na pravidelný styk s německými sousedy. Německé vsi
se odtud táhly už nepřerušeně dál do Šumavy, osamělé královácké statky byly
porůznu roztroušeny i mezi českými, němečtí lidé táhli denně českou vsí, kluci
nejbližšího okolí se znali a stýkali ve hrách, výpravách i rvačkách, a každý Hornosněžňák
se naučil už odmalička zběžně se domluvit německy. Pro Vaška to bylo jen
vzbuzení nových zájmů, protože kousek přes pole se už žilo, hospodařilo,
strojilo a pracovalo jinak a on přece všemu chtěl přijít na kloub.</span></p>

<p class="mlptext">Pro otce Karase, vracejícího se po osmi devíti měsících z velkoměsta
do zapadlé vsi, byla Horní Sněžná malé, chudé hnízdo, kde se nic zvláštního
nedálo, než že se tam lidé rodili, ženili a umírali. Ale pro jeho syna byl ten
malý kousek světa přebohatý událostmi, objevy a zážitky; a to cizí sousedství
pro něho jen znamenalo, že brzy vytušil, že svět je víc než rodná ves a že je v
něm nesmírné množství věcí, které by stály za to, aby je poznal.</p>

<p class="mlptext"><span class="calibre13">Tu jeho touhu po vědění a tu
jeho rvavou chuť po prvenství táta jeho dost neznal a nevypozoroval, a proto si
nebyl v Hamburce jist, co Vašek řekne všemu tomu, co neslýchaného se teď s nimi
dálo.</span></p>

<p class="mlptext"><span class="calibre13">Z předsíně slyšel Vašíčkův
křik a práskání bičem. Vešel do kuchyně, kde paní Langermannová právě vyklápěla
hrnec brambor do mísy. Vašíček stál na židli na jedné noze a hulákal: „Hol-la
hop! Ou! Ela, ela!“ Růženka běhala kolem židle a pohazovala hlavou. Když Vašek
spatřil otce, práskl bičíkem, jejž si udělal z hůlky a provázku, a volal: „Táto,
koukej, já jedu na koni – na jedné noze! A Růženka je ten strakatý koníček, co
běhal dokola!“ Pak seskočil a vrhl se k tátovi: „Táto, viď, že mě zítra vezmeš
s sebou! Já si stoupnu jako ten pán s bičem doprostřed a koníčkové přiběhnou a takhle
si kleknou a zase zvednou na zadní nohy, nebo pojedu a takhle skočím hop, skrze
obruč, a slona přivedu a lvy…“</span></p>

<p class="mlptext"><span class="calibre13">Hoch se až zalykal
vzrušením, jak se mu před očima kmitaly jednotlivé výjevy, do nichž se ihned
vžíval jako jejich hrdina. Karas se spokojeně usmíval tomu překotnému zanícení.</span></p>

<p class="mlptext">„Tak se ti to líbilo?“</p>

<p class="mlptext">„Líbilo.“</p>

<p class="mlptext">„A co to bylo, jak při tom vystřelili?“</p>

<p class="mlptext">„To tam byl ten pán, víš, co pořád chtěl utíkat a vždycky
upad, my jsme se mu hrozně smáli, paní Langermannová a já a vůbec my všichni,
jak sebou vždycky prásk, a pak přišli vojáci s flintama a takhle se postavili
do dvou řad a takhle namířili nahoru a ten pán se rozběhl a skočil přes ně přes
všecky a takhle se ve vzduchu točil a oni po něm vystřelili, ale netrefili ho,
když se tak točil, a tak jsme všichni tleskali, že ho netrefili.“</p>

<p class="mlptext">„A co slon? Ten je velký, co?“</p>

<p class="mlptext">„Hm!“</p>

<p class="mlptext">„A co dělal?“</p>

<p class="mlptext">„Obědval.“</p>

<p class="mlptext">„Jak to – obědval?“</p>

<p class="mlptext">„No ano, měli tam přece stůl a na něm oběd a pán pozval slona,
aby si sed, a slon si sed a dostal cintáček a pak vzal rypákem lžíci a jed polívku
a pak ještě něco a chleba jed a pak si objednal pivo…“</p>

<p class="mlptext">„Objednal pivo?“</p>

<p class="mlptext">„Jé, táto, vždyť ty nic nevíš! Přece zacinkal na sklenici a oni
mu hned přinesli pivo a on je vypil a ještě jedno a ještě jedno a pak byl
ožralý a motal se, až se převalil jako starej Zelenka, jak jsme vždycky kolem
něho skákali a on nám nadával.“</p>

<p class="mlptext">„A jak to s tím slonem dopadlo?“</p>

<p class="mlptext">„On ti byl dočista jako mrtvej, ten pán si mu vylez na hlavu a
on se ani nehnul. Tak ten pán se poklonil a my mu tleskali a tím se slon probudil
a vůbec nevěděl, že má toho pána na hlavě, a styděl se a šel domu spát a toho
pána odnes s sebou.“</p>

<p class="mlptext"><span class="calibre13">I viděl Antonín Karas, že
bylo mnoho věcí, kterých neviděl a které si bude muset okouknout. Až do noci mu
Vašíček vykládal o těch zázracích, a když konečně už šli na kutě a Vašíček se
pomodlil a bylo ticho, ozvalo se najednou ve tmě:</span></p>

<p class="mlptext">„Táto…“</p>

<p class="mlptext">„Copaže eště nespíš?“</p>

<p class="mlptext">„Táto, viď, že budu jezdec?“</p>

<p class="mlptext">„No budeš, dyž se ti to bude líbit, ale teď už spi!“</p>

</div>
</body>
</html>