<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XV">
    <meta name="apple-mobile-web-app-capable" content="yes">
    <title>XV • Cirkus Humberto</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./cirkus_humberto_028.html">
    <link rel="next" href="./cirkus_humberto_030.html">
    <meta name="nb-order" content="25">
    <link rel="self" href="cirkus_humberto_029.html">
    <meta name="nb-identifier" content="bass-cirkus-humberto-50f406e">
    <meta name="nb-role" content="chapter">
  </head>
  <body data-nb-words="3120" data-nb-chars="19211" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_028.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">XV</span></h1>
        <p class="chunk" data-nb-ref-number="2" data-nb-words="14" data-nb-chars="86"><span class="idea" data-nb-ref-number="2" id="idea2" data-nb-words="14" data-nb-chars="86">Pan Gaudeamus přijel nenadále z&nbsp;Berlína a&nbsp;rovnou z&nbsp;nádraží šel za&nbsp;ředitelem Berwitzem.</span></p>
        <p class="chunk" data-nb-ref-number="3" data-nb-words="60" data-nb-chars="367"><span class="idea" data-nb-ref-number="3" id="idea3" data-nb-words="60" data-nb-chars="367">„Už je&nbsp;to&nbsp;hotová věc,“ spustil, jakmile byli sami pohromadě. „Kranz koupil konstrukci v&nbsp;Berlíně na&nbsp;Friedrichstraβe, kde bývaly francouzské jezdecké společnosti. Je&nbsp;to&nbsp;velmi příhodná budova a&nbsp;dal by&nbsp;se&nbsp;tam udělat na&nbsp;jaře dobrý obchod, kdybyste se&nbsp;s&nbsp;Kranzem dohodli. On&nbsp;by&nbsp;rád přišel na&nbsp;nějaký týden do&nbsp;Hamburku a&nbsp;je&nbsp;ochoten navzájem půjčit vám svoji berlínskou boudu.“</span></p>
        <p class="chunk" data-nb-ref-number="4" data-nb-words="148" data-nb-chars="884"><span class="idea" data-nb-ref-number="4" id="idea4" data-nb-words="148" data-nb-chars="884">Berwitz byl okamžitě vzburcován. Dostat se&nbsp;aspoň na&nbsp;nějaký čas do&nbsp;Berlína, to&nbsp;byl jeho sen; ale vždycky tam někdo seděl s&nbsp;koncesní výsadou, takže konkurence směla jen na&nbsp;dalekou periférii. Ale zároveň se&nbsp;v&nbsp;něm načepýřila pýcha staré cirkusácké dynastie proti člověku, který se&nbsp;vynořil odnikud. Stal-li se&nbsp;Kranz teď majitelem budovy, byl Berwitz domácím pánem jen o&nbsp;půl roku déle, ale nicméně byl tu&nbsp;v&nbsp;Hamburku starousedlík a&nbsp;ten chlapík tam mu&nbsp;připadal jako přivandrovalec. Tu&nbsp;se&nbsp;tedy Berwitz ocitl v&nbsp;rozporu tak závažném, že&nbsp;si&nbsp;na&nbsp;to&nbsp;především musel zapálit doutník. Vytáhl si&nbsp;velký, černý, pravý hamburský, ukousl mu&nbsp;špičku, jen to&nbsp;cvaklo, a&nbsp;olíznuv ránu, kterou tím způsobil v&nbsp;listech tabáku, pomalu a&nbsp;obřadně pobafoval nad ohněm sirky. Říkal si, že&nbsp;tím získává čas na&nbsp;přemýšlení, ale popravdě si&nbsp;nemyslil nic jiného, než že&nbsp;získává čas a&nbsp;že&nbsp;to&nbsp;dobře působí, když vypadá zamyšleně.</span></p>
        <p class="chunk" data-nb-ref-number="5" data-nb-words="127" data-nb-chars="731"><span class="idea" data-nb-ref-number="5" id="idea5" data-nb-words="127" data-nb-chars="731">„No dobrá, barone,“ prohodil konečně, „tedy Kranz se&nbsp;uchází o&nbsp;hostování v&nbsp;mé&nbsp;budově. A&nbsp;já&nbsp;abych vystoupil v&nbsp;jeho. No, barone, dejme tomu. Ale je&nbsp;ta&nbsp;jeho bouda dost velká a&nbsp;dost reprezentativní, aby se&nbsp;v&nbsp;ní&nbsp;mohl Cirkus Humberto objevit? Já&nbsp;ji&nbsp;neznám… nikdy jsem se&nbsp;o&nbsp;ni&nbsp;nezajímal… a&nbsp;mám teď velký program, nastudoval jsem aktuální pantomimu, obrovský sukces, to&nbsp;musíte vidět. Sever proti Jihu – žádný na&nbsp;takovou věc nepřišel, až&nbsp;já. Pracuji v&nbsp;ní&nbsp;jako střelec a&nbsp;jako šerif, no, to&nbsp;zkrátka musíte, barone, vidět. A&nbsp;pak je&nbsp;otázka, je-li Kranz dost velký, aby mohl vůbec tady vystoupit. To&nbsp;víte, publikum je&nbsp;tu&nbsp;navyklé dostávat jen docela mimořádné věci a&nbsp;pořád něco nového… tomu chlapíkovi nebude lehko držet krok s&nbsp;Cirkusem Humberto…“</span></p>
        <p class="chunk" data-nb-ref-number="6" data-nb-words="475" data-nb-chars="2986"><span class="idea" data-nb-ref-number="6" id="idea6" data-nb-words="475" data-nb-chars="2986">Pan Gaudeamus provedl poté nemalý kousek slovní ekvilibristiky, když vychválil Kranze, ale pořád uznával, že&nbsp;Berwitzovi se&nbsp;ovšem nevyrovná. Mluvil s&nbsp;ohněm, protože mu&nbsp;Kranz slíbil tisíc marek, když se&nbsp;dostane do&nbsp;té&nbsp;hamburské boudy a&nbsp;bude moci tomu nafoukanci Berwitzovi ukázat, zač je&nbsp;toho loket. Pan Gaudeamus miloval takové diplomatické úkoly s&nbsp;finanční pointou. Po&nbsp;léta žil ve&nbsp;styku s&nbsp;cirkusem, jeho povoláním bylo denně vychvalovat manéžní umělce a&nbsp;umění, měl na&nbsp;to&nbsp;už&nbsp;celou švádu krásných výrazů a&nbsp;úchvatných přirovnání, ale sám pro sebe se&nbsp;na&nbsp;cirkusáky koukal jako na&nbsp;bodré a&nbsp;pošetilé chasníky, kteří touží po&nbsp;takových nicotných cetkách, jako je&nbsp;slovíčko umělec. Pro něho existovalo jediné, skutečné, vzácné a&nbsp;vysoké umění: umění žít. Slýchával ve&nbsp;vídeňské společnosti, že&nbsp;velcí a&nbsp;skuteční umělci se&nbsp;proderou k&nbsp;své znamenitosti jen těžkými zkouškami, strádáním a&nbsp;utrpením. Co&nbsp;jiného byla pro něho ta&nbsp;ohavná léta vyvržení haličského? Tam se&nbsp;naučil ocenit každou krásně a&nbsp;plně prožitou chvíli a&nbsp;nespoutanou volnost života. Proto nakonec miloval své nekonečné jízdy ve&nbsp;službách Cirkusu Humberto. Byl v&nbsp;nich sám svým svrchovaným pánem, mohl změřit své schopnosti v&nbsp;zápasech s&nbsp;denními překážkami a&nbsp;mohl kdykoli a&nbsp;kdekoli odložit masku pana Gaudeama a&nbsp;s&nbsp;grandseigneurským gestem vejít na&nbsp;scénu jako rytmistr baron von Schӧnstein. Hrál dvojí úlohu, hrál ji&nbsp;s&nbsp;rozkoší a&nbsp;hrál ji&nbsp;do&nbsp;všech důsledků: pan Gaudeamus nikdy neopominul připravit příjemné večery panu rytmistrovi. Příjem, jejž mu&nbsp;poskytoval Cirkus Humberto, nebyl by&nbsp;ovšem stačil pro obě role, byl slušný pro živobytí pana Gaudeama, ale pan baron by&nbsp;při něm vyšel jen potenku. Tu&nbsp;právě se&nbsp;muselo rozvinout vyšší umění, jeho základy byly již v&nbsp;kancelářské a&nbsp;nákupní službě haličské. Pan Gaudeamus dovedl s&nbsp;krásným gestem uplácet úřady na&nbsp;prospěch Cirkusu Humberto, ale neméně elegantně dovedl přijímat podmazánky dodavatelů. A&nbsp;při své hybnosti, bezpečně se&nbsp;opíraje o&nbsp;svůj roztomilý zjev, uměl si&nbsp;přičarovat přátele, kteří byli šťastní, směli-li jej pohostit a&nbsp;zahrnout dary, dovedl i&nbsp;prostředkovat pletky a&nbsp;spekulace, z&nbsp;nichž mu&nbsp;vždy vyplýval nějaký vděčný podíl. Nebýt jeho baronské role, byl by&nbsp;měl již značné jmění uloženo pro léta budoucí, ale baron v&nbsp;něm dovedl lehounkou rukou rozsypat, co&nbsp;pan Gaudeamus obratně navršil. Ale pan Gaudeamus se&nbsp;proto nehoršil – vždyť to&nbsp;byla právě krása života, že&nbsp;se&nbsp;tak lehce pohupoval nahoru a&nbsp;dolů; a&nbsp;koneckonců největší úspěch měl bravurní Max vždycky co&nbsp;baron a&nbsp;rytmistr. Tak ho&nbsp;také znal Kranz; a&nbsp;ve&nbsp;své hluboké, přímo zbožňovatelské úctě ke&nbsp;všemu aristokratickému byl tento koňák od&nbsp;píky uchvácen, mohl-li platit za&nbsp;pana barona útratu a&nbsp;směl-li mu&nbsp;nabídnout někdy i&nbsp;větší výpomoc, která se&nbsp;panským gestem přijímala na&nbsp;věčnou oplátku. Myšlenka na&nbsp;vzájemné hostování obou podniků byla myšlenka Gaudeamova. Vemluvil ji&nbsp;původně Kranzovi a&nbsp;nyní pro ni&nbsp;získával Berwitze; zdálo se&nbsp;mu, že&nbsp;větší souhrou obou cirkusů vznikne i&nbsp;pro něho množství zásluh, které bude moci sklízet na&nbsp;obou stranách.</span></p>
        <p class="chunk" data-nb-ref-number="7" data-nb-words="123" data-nb-chars="755"><span class="idea" data-nb-ref-number="7" id="idea7" data-nb-words="123" data-nb-chars="755">S&nbsp;Berwitzovými předsudky a&nbsp;nechutěmi nemusel příliš dlouho zápasit, hlavní pomoc proti nim mu&nbsp;přinesla vlastní Berwitzova ješitnost a&nbsp;samolibost. Jakže, on&nbsp;že&nbsp;by&nbsp;se&nbsp;měl báti této soutěže? On&nbsp;že&nbsp;by&nbsp;měl couvat, když Kranz sám se&nbsp;vlastně pokořil a&nbsp;přichází s&nbsp;nabídkou? Skončilo se&nbsp;to&nbsp;tedy právě tak, jaksi pan Gaudeamus přál: dohodli se, že&nbsp;Kranz přijede do&nbsp;Hamburku, navštíví Cirkus Humberto a&nbsp;pak že&nbsp;se&nbsp;oba ředitelé sejdou v&nbsp;hotelu, aby se&nbsp;domluvili. S&nbsp;Kranzem přijede pan Gaudeamus a&nbsp;bude hrát jakoby jeho partnera. Berwitz si&nbsp;za&nbsp;svého důvěrníka přibere někoho zdejšího, někoho, kdo může nahlédnout do&nbsp;podvojné existence Gaudeamovy a&nbsp;neztropí z&nbsp;toho žádné řeči. Berwitz se&nbsp;po&nbsp;krátkém přemýšlení rozhodl, že&nbsp;nejvhodnější k&nbsp;této úloze bude kapitán Selnicki.</span></p>
        <p class="chunk" data-nb-ref-number="8" data-nb-words="84" data-nb-chars="525"><span class="idea" data-nb-ref-number="8" id="idea8" data-nb-words="84" data-nb-chars="525">Žádný reportér nebyl na&nbsp;nádraží, aby popsal Hamburčanům slavnostní a&nbsp;téměř dějinný okamžik, kdy se&nbsp;oba králové cirkusu poprvé setkali. Bylo to&nbsp;velmi obřadné. Baron ze&nbsp;Schӧnsteinu stál po&nbsp;boku Kranzově se&nbsp;vznešeností šéfa protokolu a&nbsp;pan Selnicki v&nbsp;mohutném kožichu vypadal při Berwitzovi jako tajný státní rada. Když si&nbsp;Kranz s&nbsp;Berwitzem šli se&nbsp;smeknutým kloboukem v&nbsp;levici vstříc, poprvé se&nbsp;v&nbsp;nich ozvala bezděčná shoda v&nbsp;myšlení, oběma totiž zároveň blesklo hlavou: „Heleho, chytráka, on&nbsp;si&nbsp;taky na&nbsp;to&nbsp;koupil nový cylindr!“</span></p>
        <p class="chunk" data-nb-ref-number="9" data-nb-words="384" data-nb-chars="2355"><span class="idea" data-nb-ref-number="9" id="idea9" data-nb-words="384" data-nb-chars="2355">Ředitel Kranz, atlet se&nbsp;širokými rameny a&nbsp;hustým černým knírem pod mohutným nosem, napřáhl ruku v&nbsp;hrubé žluté vepřovici a&nbsp;ředitel Berwitz ji&nbsp;přijal v&nbsp;bílé glazé rukavičce. Stisknutí bylo jadrné, div rukavičky nepraskly; a&nbsp;po&nbsp;pár zdvořilých otázkách se&nbsp;šlo ven před nádraží, kde čekal Hans s&nbsp;otevřeným kočárem, do&nbsp;něhož byli zapřažení dva lipicáni. Byli to&nbsp;Orestes a&nbsp;Kardinál, jediní dva, kteří kdysi chodili v&nbsp;kočáře a&nbsp;vysokým krokem byli na&nbsp;míli nápadní. Berwitz měl původně v&nbsp;úmyslu namluvit Kranzovi, že&nbsp;jsou to&nbsp;dva kladrubáci, které si&nbsp;drží pro svou soukromou potřebu, ale pak si&nbsp;řekl, že&nbsp;Kranz má&nbsp;jistě pro koně oko, a&nbsp;že&nbsp;by&nbsp;tedy tento podvůdek brzy odhalil. Pánové nasedli do&nbsp;kočáru velmi obřadně a&nbsp;jeli městem s&nbsp;takovou grandezzou, že&nbsp;starší, zkušení policisté jim salutovali, tušíce v&nbsp;nich nějaké velké státní panstvo. Po&nbsp;příjezdu se&nbsp;šlo hned do&nbsp;koníren. Bylo tam milé teplo a&nbsp;oba direktoři brzo nestačili stírat pot, který jim vyrážel na&nbsp;brunátných tvářích, stísněných tvrdým stojacím límečkem. Kranz si&nbsp;v&nbsp;duchu doma říkal, že&nbsp;tomu zpychlému Berwitzovi nebude nikterak podkuřovat, ale když vešel do&nbsp;stáje a&nbsp;mrkl na&nbsp;podlahu, která byla vydrhnuta, koukl ke&nbsp;žlabům, a&nbsp;ony vymyty, sehnul se&nbsp;k&nbsp;stelivu a&nbsp;viděl krásnou, dlouhou, čistotnou slámu, přiznal si, že&nbsp;tohle má&nbsp;ten turecký paša v&nbsp;náramném pořádku. Kočové a&nbsp;stájníci stáli při koních v&nbsp;bezvadných livrejích a&nbsp;salutovali, když panstvo přicházelo. „Komediant je&nbsp;dobrý,“ říkal si&nbsp;Kranz, „ale touhle opičinou mne nedoběhne.“ A&nbsp;přistoupil k&nbsp;nejbližšímu koni, pohladil jej a&nbsp;nenápadně se&nbsp;podíval na&nbsp;rukavici. Nu, nedalo se&nbsp;nic říci, na&nbsp;rukavici neuvízl ani prášek. Pak ovšem, když stanul před lipicány, musel přiznat, že&nbsp;takovou skupinu ve&nbsp;svých stájích nemá. Jeho zálibou byli trakehnští koně, ohniví, houževnatí, ke&nbsp;všemu se&nbsp;hodící; potřeboval koně učelivé, bystré a&nbsp;trpělivé, pro krásný vzhled měl jen některé, zde však u&nbsp;Berwitze musel uznat, že&nbsp;vybrané skupiny koní jednoho typu tvoří ještě svou zvláštní krásu. Tím se&nbsp;pánové konečně rozhovořili po&nbsp;svém, a&nbsp;s&nbsp;cylindry v&nbsp;týle, s&nbsp;límečky ponenáhlu se&nbsp;bortícími, chodili od&nbsp;zvířete k&nbsp;zvířeti, omakávali svalstvo, prohlíželi zuby a&nbsp;kopyta, měřili výšky a&nbsp;délky, hádali se&nbsp;o&nbsp;to, jsou-li šimlové opravdu váhaví, vraníci melancholičtí a&nbsp;hnědky divoké a&nbsp;je-li užitečnější večerní krmení nebo ranní a&nbsp;kolik litrů vody se&nbsp;má&nbsp;dát koni vypít po&nbsp;představení.</span></p>
        <p class="chunk" data-nb-ref-number="10" data-nb-words="275" data-nb-chars="1674"><span class="idea" data-nb-ref-number="10" id="idea10" data-nb-words="275" data-nb-chars="1674">Uprostřed těch debat, pro které by&nbsp;vždy znovu zapomněli na&nbsp;celý svět, vřískla jim za&nbsp;zády hudba, začátek představení se&nbsp;blížil. Pan Kranz se&nbsp;tedy už&nbsp;jen spěšně podíval na&nbsp;slona Bingo a&nbsp;na&nbsp;zvěřinec, který jej nijak nezaujal. Sám slona neměl, ale měl čtyři velbloudy a&nbsp;žirafu, a&nbsp;co&nbsp;se&nbsp;šelem týče, byl přesvědčen, že&nbsp;jeho sibiřští tygři jsou mohutnější a&nbsp;budou lidem více imponovat. Ale pak najednou ztratil zájem o&nbsp;klece; začal cítit, že&nbsp;obecenstvo „je na&nbsp;pochodu“, a&nbsp;tu&nbsp;byl příliš direktorem, než aby při tom nebyl. Začne-li publikum přicházet, je-li, jak říkají, na&nbsp;pochodu, žádný ředitel světa nevydrží doma nebo v&nbsp;šatně, každý je&nbsp;nenápadně mezi těmi proudícími davy, někde mezi branou a&nbsp;vlastním cirkusem, aby si&nbsp;sám očenichal své dnešní obecenstvo, je-li nedočkavé nebo lhostejné, je-li náročné nebo lidové, je-li městské nebo venkovské. To&nbsp;všechno a&nbsp;ještě plno jiných věcí má&nbsp;vliv na&nbsp;průběh představení a&nbsp;zkušený direktor se&nbsp;svými nejstaršími lidmi rozpozná už&nbsp;z&nbsp;nástupu publika, jaká bude nálada a&nbsp;komu dnes kyne největší úspěch. Jak to&nbsp;vědí, to&nbsp;je&nbsp;záhada, jsou přece často v&nbsp;neznámé zemi, v&nbsp;neznámém městě, mezi cizím lidem, z&nbsp;jehož řeči nerozumějí ani slovíčku; ale stačí jim pouze to&nbsp;půlhodinové tření o&nbsp;proudící davy, aby se&nbsp;zmagnetizovali fluidem, které davy vytvářejí. To&nbsp;tiché, ale pozorné, vnímavé tření je&nbsp;direktorská ouvertura, o&nbsp;kterou nechtějí nikdy přijít. A&nbsp;Kranz, všecek posedlý zvědavostí na&nbsp;hamburské poměry, musel to&nbsp;přece ozkusit i&nbsp;vlastním tělem. Stál tedy s&nbsp;Berwitzem v&nbsp;koutě hlavního vchodu, sledoval pokřik biletářů a&nbsp;kontrolorů, klouzal očima po&nbsp;lidech, a&nbsp;když hlavní nával minul a&nbsp;uvnitř se&nbsp;hrál poslední pochod, obrátil se&nbsp;k&nbsp;Berwitzovi a&nbsp;řekl:</span></p>
        <p class="chunk" data-nb-ref-number="11" data-nb-words="12" data-nb-chars="71"><span class="idea" data-nb-ref-number="11" id="idea11" data-nb-words="12" data-nb-chars="71">„Máš to&nbsp;báječné. Prima lidi. Domptéři a&nbsp;vysoká škola budou mít sukces.“</span></p>
        <p class="chunk" data-nb-ref-number="12" data-nb-words="79" data-nb-chars="507"><span class="idea" data-nb-ref-number="12" id="idea12" data-nb-words="79" data-nb-chars="507">Představení, které se&nbsp;toho dne konalo, bylo ovšem zcela jedinečné. Berwitz nic navenek neoznámil, ale pro udolání svého soupeře nařídil parforsní pořad, dvaatřicet čísel místo jedenadvaceti, a&nbsp;tu&nbsp;tedy to&nbsp;letělo ve&nbsp;strhujícím tempu, z&nbsp;překvapení do&nbsp;překvapení. Kranz seděl s&nbsp;baronem Schӧnsteinem roztažen v&nbsp;lóži, ale jeho očím neušlo ani jedno pohrábnutí pilin v&nbsp;manéži. A&nbsp;cylindr mu&nbsp;na&nbsp;hlavě přejížděl brzo do&nbsp;týla, brzo do&nbsp;čela, podle tichého Gaudeamova upozornění nejbezpečnější to&nbsp;důkaz, že&nbsp;ho&nbsp;to&nbsp;chytlo.</span></p>
        <p class="chunk" data-nb-ref-number="13" data-nb-words="97" data-nb-chars="642"><span class="idea" data-nb-ref-number="13" id="idea13" data-nb-words="97" data-nb-chars="642">Večer zasedli oba magnáti se&nbsp;svou asistencí k&nbsp;mohutné večeři v&nbsp;hotelu Metropol. Pan Gaudeamus už&nbsp;všecko objednal, želví polévku, Saumon du&nbsp;Rhin grillé, sauce anchovis, Boeuf salé à l’anglaise, légumes, Poulard au&nbsp;consommé, sauce béarnaise, Talmousse au&nbsp;fromage de&nbsp;Parme, Meringues à la&nbsp;crème, Glaces, Desserts. Večeře, hodná panovnického rodu humbertovského. Všechno bylo připraveno, i&nbsp;pořad nápojů, pánům jen stačilo přivázat si&nbsp;servítek pod bradu. Nicméně když se&nbsp;šedovlasý vrchní přiblížil s&nbsp;lahví zlatého šery, aby s&nbsp;levicí ohnutou za&nbsp;záda uctivě naplnil první kalíšky, pan Kranz položil na&nbsp;sklenku svou mocnou tlapu a&nbsp;žoviálně prohlásil:</span></p>
        <p class="chunk" data-nb-ref-number="14" data-nb-words="6" data-nb-chars="39"><span class="idea" data-nb-ref-number="14" id="idea14" data-nb-words="6" data-nb-chars="39">„Já myslím, abychom si&nbsp;dali žampaňský!“</span></p>
        <p class="chunk" data-nb-ref-number="15" data-nb-words="22" data-nb-chars="116"><span class="idea" data-nb-ref-number="15" id="idea15" data-nb-words="22" data-nb-chars="116">Pan Gaudeamus mínil, že&nbsp;na&nbsp;šampaňské je&nbsp;ještě čas, teď že&nbsp;se&nbsp;hodí jiná vína. Ale Petr Berwitz se&nbsp;přidal ke&nbsp;Kranzovi.</span></p>
        <p class="chunk" data-nb-ref-number="16" data-nb-words="24" data-nb-chars="154"><span class="idea" data-nb-ref-number="16" id="idea16" data-nb-words="24" data-nb-chars="154">„Jiná vína?“ odpověděl panu Gaudeamovi suverénně, „pijte si, barone, podle libosti, ale na&nbsp;mou kapsu ohled brát nemusíte, já&nbsp;mohu dát žampus vod začátku!“</span></p>
        <p class="chunk" data-nb-ref-number="17" data-nb-words="52" data-nb-chars="315"><span class="idea" data-nb-ref-number="17" id="idea17" data-nb-words="52" data-nb-chars="315">Také pan Selnicki, chtějící jednou užít vzácného nápoje do&nbsp;libosti, byl toho názoru, že&nbsp;bude líp nemíchat pití, aby se&nbsp;to&nbsp;v&nbsp;těle nepopralo. A&nbsp;tak k&nbsp;tiché žalosti gurmánského srdce Schӧnsteinova zmizely se&nbsp;stolu sklenky pro šery, pivo, moselské a&nbsp;burgundské víno a&nbsp;k&nbsp;hustému vývaru polévky se&nbsp;pilo kořenné šampaňské.</span></p>
        <p class="chunk" data-nb-ref-number="18" data-nb-words="113" data-nb-chars="647"><span class="idea" data-nb-ref-number="18" id="idea18" data-nb-words="113" data-nb-chars="647">Vzhledem k&nbsp;tomu snažil se&nbsp;pan Gaudeamus, aby se&nbsp;už&nbsp;při rybě projednalo, proč se&nbsp;vlastně sešli. Vzájemnou situaci vysvětlil tak obratně, názorně a&nbsp;jednoduše, že&nbsp;oba soupeři, kteří se&nbsp;stále na&nbsp;sebe chystali, podívali se&nbsp;na&nbsp;něho s&nbsp;překvapením a&nbsp;uznali, že&nbsp;to&nbsp;tak jde. Byla to&nbsp;prostá výměna budov po&nbsp;skončení zimního údobí, pro dobu šesti neděl, s&nbsp;právem prolongace. Bližší doba se&nbsp;měla určit vždy zvláštním jednáním podle plánu každého z&nbsp;obou podniků. Chvilku se&nbsp;tedy ještě mluvilo sem a&nbsp;tam, ale než přinesli další chod, plácli si&nbsp;Berwitz s&nbsp;Kranzem do&nbsp;dlaní a&nbsp;pan Selnicki rychle naplnil číše. Jedlo se&nbsp;a&nbsp;pilo nyní veseleji a&nbsp;hovor se&nbsp;rázem uvolnil.</span></p>
        <p class="chunk" data-nb-ref-number="19" data-nb-words="168" data-nb-chars="1066"><span class="idea" data-nb-ref-number="19" id="idea19" data-nb-words="168" data-nb-chars="1066">Pořad jídel byl panu Gaudeamovi pochválen, zvláště tou hovězinou přišel oběma magnátům náramně vhod, méně už&nbsp;pulardem, který Kranzovi trochu rejdil po&nbsp;talíři. Ale Petr Berwitz ke&nbsp;konci shledal, že&nbsp;se&nbsp;zapomnělo na&nbsp;něco, co&nbsp;považoval za&nbsp;nezbytnost parádní večeře: kaviár! Pan Selnicki usoudil, že&nbsp;co&nbsp;není, může být, a&nbsp;hned si&nbsp;luskl prsty na&nbsp;číšníka. Vrchní jídlonoš poněkud ustrnul, když mu&nbsp;mezi zmrzlinami poručil přinést kaviár, ale okamžitě se&nbsp;zatvářil, že&nbsp;je&nbsp;to&nbsp;samozřejmost. Za&nbsp;chvilku už&nbsp;šel na&nbsp;stůl „ten černej šrot“, jak říkal Kranz. A&nbsp;Petr Berwitz, supě z&nbsp;přeplněného života a&nbsp;všecek rudý jídlem i&nbsp;vínem, měl tu&nbsp;konečně příležitost, aby pověděl tomu „berlínskému rajtknechtovi“, co&nbsp;se&nbsp;najed kaviáru tenkrát v&nbsp;Petrohradě, když za&nbsp;ním chodil Jeho Veličenstvo car všech Rusů. Teď teprve, tímto kouzelným slovem car, dostal Berwitz pravé tempo a&nbsp;hltaje kaviár po&nbsp;lžících, zahrnoval svého soupeře vychloubáním a&nbsp;holedbáním. Ponenáhlu to&nbsp;vypadalo, že&nbsp;si&nbsp;Berwitz s&nbsp;carem tykali. Kranz také vyslovil jakousi nedůvěřivou poznámku, zda byli opravdu s&nbsp;carem tak intimní.</span></p>
        <p class="chunk" data-nb-ref-number="20" data-nb-words="95" data-nb-chars="545"><span class="idea" data-nb-ref-number="20" id="idea20" data-nb-words="95" data-nb-chars="545">„Jakpak by&nbsp;ne,“ vytáhl se&nbsp;Berwitz, „na to&nbsp;je&nbsp;v&nbsp;archívu Cirkusu Humberto i&nbsp;písemný doklad. Byl tam v&nbsp;Pitěru jeden starý, šedivý profesor, dvorní rada, takový šťoura, který pořád něco spisoval. A&nbsp;ten chodil za&nbsp;mnou a&nbsp;tahal ze&nbsp;mne historii Cirkusu Humberto a&nbsp;celého našeho umění, a&nbsp;pak mi&nbsp;ještě několikrát psal. Právě že&nbsp;šlo o&nbsp;umění, a&nbsp;ne&nbsp;o&nbsp;nějakou boudu. A&nbsp;ten profesor věděl, že&nbsp;jsem byl carův nejoblíbenější společník, a&nbsp;proto je&nbsp;na&nbsp;každém psaní nahoře jako oslovení napsáno: ‚Carissime!‘ To&nbsp;můžeš u&nbsp;nás uvidět, Frans to&nbsp;schovává jako dokument.“</span></p>
        <p class="chunk" data-nb-ref-number="21" data-nb-words="26" data-nb-chars="151"><span class="idea" data-nb-ref-number="21" id="idea21" data-nb-words="26" data-nb-chars="151">„Ten starej ho&nbsp;polejvá, co?“ naklonil se&nbsp;pan Selnicki k&nbsp;panu Gaudeamovi. „Teď mu&nbsp;ještě dá&nbsp;sežrat perskýho šacha a&nbsp;tureckýho sultána a&nbsp;pak si&nbsp;vynadají.“</span></p>
        <p class="chunk" data-nb-ref-number="22" data-nb-words="26" data-nb-chars="172"><span class="idea" data-nb-ref-number="22" id="idea22" data-nb-words="26" data-nb-chars="172">„Perský šach by&nbsp;ještě šel,“ odpověděl klidným polohlasem pan Gaudeamus, „ale turecký sultán bude už&nbsp;pro Kranze moc tlustý. Budeme muset před Cařihradem uhnout někam jinam.“</span></p>
        <p class="chunk" data-nb-ref-number="23" data-nb-words="7" data-nb-chars="45"><span class="idea" data-nb-ref-number="23" id="idea23" data-nb-words="7" data-nb-chars="45">„K holkám…,“ vyhrkl starý Selnicki a&nbsp;zaslzel.</span></p>
        <p class="chunk" data-nb-ref-number="24" data-nb-words="7" data-nb-chars="39"><span class="idea" data-nb-ref-number="24" id="idea24" data-nb-words="7" data-nb-chars="39">„Mám to&nbsp;číslo na&nbsp;programu,“ kývl baron.</span></p>
        <p class="chunk" data-nb-ref-number="25" data-nb-words="53" data-nb-chars="342"><span class="idea" data-nb-ref-number="25" id="idea25" data-nb-words="53" data-nb-chars="342">Opravdu, marně se&nbsp;Kranz snažil navzájem přetrumfnout Berwitze svými úspěchy u&nbsp;nejvznešenější šlechty. Co&nbsp;je&nbsp;takový kurhessenský vévoda proti perskému šachovi? Se&nbsp;zaťatými zuby musel vyslechnout teheránskou epopej. Jen při ní&nbsp;se&nbsp;vypilo pět lahví; a&nbsp;protože pánové měli už&nbsp;hodně v&nbsp;hlavě, navrhl pan Gaudeamus, aby si&nbsp;zašli někam na&nbsp;černou kávu.</span></p>
        <p class="chunk" data-nb-ref-number="26" data-nb-words="22" data-nb-chars="116"><span class="idea" data-nb-ref-number="26" id="idea26" data-nb-words="22" data-nb-chars="116">„A na&nbsp;koňak,“ dodal pan Selnicki. „Teď je&nbsp;svrchovaný čas na&nbsp;koňak – ledaže by&nbsp;se&nbsp;to&nbsp;před ním řízlo ještě slivovicí.“</span></p>
        <p class="chunk" data-nb-ref-number="27" data-nb-words="59" data-nb-chars="381"><span class="idea" data-nb-ref-number="27" id="idea27" data-nb-words="59" data-nb-chars="381">Trochu hlučně se&nbsp;panstvo zvedlo a&nbsp;ještě hlučněji sestupovalo do&nbsp;sklepní místnosti Elysia, do&nbsp;lóže potažené červeným plyšem, s&nbsp;vysokým zrcadlem v&nbsp;pozadí, před nímž stála makartovská kytice a&nbsp;dva stojany s&nbsp;umělými palmetkami. V&nbsp;sále před nimi hrál kvartet, primárius se&nbsp;jim hluboce ukláněl. A&nbsp;vedle hudby bylo pódium, na&nbsp;němž osm polonahých dívek tančilo kadrilu zakončenou kankánem.</span></p>
        <p class="chunk" data-nb-ref-number="28" data-nb-words="20" data-nb-chars="112"><span class="idea" data-nb-ref-number="28" id="idea28" data-nb-words="20" data-nb-chars="112">„Heled’, Berwitzi,“ přitáhl si&nbsp;ho&nbsp;Kranz k&nbsp;okraji lóže, „ta třetí od&nbsp;levé ruky, ta&nbsp;červená fuksa, ta&nbsp;péruje, co?“</span></p>
        <p class="chunk" data-nb-ref-number="29" data-nb-words="7" data-nb-chars="46"><span class="idea" data-nb-ref-number="29" id="idea29" data-nb-words="7" data-nb-chars="46">„Láhev koňaku do&nbsp;ledu!“ poroučel pan Selnicki.</span></p>
        <p class="chunk" data-nb-ref-number="30" data-nb-words="18" data-nb-chars="118"><span class="idea" data-nb-ref-number="30" id="idea30" data-nb-words="18" data-nb-chars="118">„To je&nbsp;pěkný jukřík,“ přikyvoval Berwitz Kranzovi, „ale co&nbsp;tahle zlatá izabelka vpravo, koukni tu&nbsp;vysokou akci kolen.“</span></p>
        <p class="chunk" data-nb-ref-number="31" data-nb-words="11" data-nb-chars="69"><span class="idea" data-nb-ref-number="31" id="idea31" data-nb-words="11" data-nb-chars="69">„Jó, ale až&nbsp;zůstane stát, bude mít široké rozkročení,“ namítal Kranz.</span></p>
        <p class="chunk" data-nb-ref-number="32" data-nb-words="14" data-nb-chars="84"><span class="idea" data-nb-ref-number="32" id="idea32" data-nb-words="14" data-nb-chars="84">„I kdepak, podívej se&nbsp;na&nbsp;délku těch šimpánů! Ta&nbsp;má&nbsp;nohy jak valencienská klisnička!“</span></p>
        <p class="chunk" data-nb-ref-number="33" data-nb-words="17" data-nb-chars="127"><span class="idea" data-nb-ref-number="33" id="idea33" data-nb-words="17" data-nb-chars="127">„Pánové, nalévá se&nbsp;koňak,“ přerušoval je&nbsp;zezadu Selnicki. „Velejemný Meunier! Stokrát důležitější než ten váš ženský hipodrom!“</span></p>
        <p class="chunk" data-nb-ref-number="34" data-nb-words="22" data-nb-chars="163"><span class="idea" data-nb-ref-number="34" id="idea34" data-nb-words="22" data-nb-chars="163">„Myslím, pánové,“ zvedal číšku pan Gaudeamus, „abychom nejdříve připili úspěšnému zdaru dnešního našeho vyjednávání a&nbsp;pak se&nbsp;věnovali půvabům této manéže. Prosit!“</span></p>
        <p class="chunk" data-nb-ref-number="35" data-nb-words="55" data-nb-chars="326"><span class="idea" data-nb-ref-number="35" id="idea35" data-nb-words="55" data-nb-chars="326">Připilo se&nbsp;jednou, připilo se&nbsp;dvakrát, připilo se&nbsp;potřetí. Děvčata dole začala znovu tančit a&nbsp;Berwitz s&nbsp;Kranzem shledávali, že&nbsp;ta&nbsp;lesklá vranka, co&nbsp;má&nbsp;ofinu jako skotský pony, vypadá náramně čistokrevně. Ale taky ta&nbsp;srnčí brauna na&nbsp;její pravé ruce ukazuje pěknou figuru, má&nbsp;trochu myší ouška, ale bude o&nbsp;půl pěsti ještě vyšší.</span></p>
        <p class="chunk" data-nb-ref-number="36" data-nb-words="15" data-nb-chars="102"><span class="idea" data-nb-ref-number="36" id="idea36" data-nb-words="15" data-nb-chars="102">„Vobě mají voheň, barone,“ tvrdil Kranz Gaudeamovi, „koukejte, ten dlouhý krok, to&nbsp;je, panečku, rasa.“</span></p>
        <p class="chunk" data-nb-ref-number="37" data-nb-words="14" data-nb-chars="89"><span class="idea" data-nb-ref-number="37" id="idea37" data-nb-words="14" data-nb-chars="89">„Ale ta&nbsp;brauna,“ povídal Berwitz, „nějak nemá dech, to&nbsp;ta&nbsp;černá dotančí ještě fullhands.“</span></p>
        <p class="chunk" data-nb-ref-number="38" data-nb-words="8" data-nb-chars="48"><span class="idea" data-nb-ref-number="38" id="idea38" data-nb-words="8" data-nb-chars="48">„Můžeme si&nbsp;je&nbsp;sem pozvat,“ navrhl pan Gaudeamus.</span></p>
        <p class="chunk" data-nb-ref-number="39" data-nb-words="13" data-nb-chars="86"><span class="idea" data-nb-ref-number="39" id="idea39" data-nb-words="13" data-nb-chars="86">„No, já&nbsp;nevím, jak budeme spolu tajlírovat,“ slabounce se&nbsp;pokusil Berwitz o&nbsp;odmítnutí.</span></p>
        <p class="chunk" data-nb-ref-number="40" data-nb-words="37" data-nb-chars="218"><span class="idea" data-nb-ref-number="40" id="idea40" data-nb-words="37" data-nb-chars="218">„Jen je&nbsp;pozvete, barone,“ kývl Kranz, „tady zas platím všecko já. Holky beztoho klusají kolem jako na&nbsp;lonži. Já&nbsp;se&nbsp;aspoň té&nbsp;prauně kouknu na&nbsp;hřbet, nemá-li tam úhoří pruh. Všecky srnčí prauny mají po&nbsp;zádech klikatinu.“</span></p>
        <p class="chunk" data-nb-ref-number="41" data-nb-words="16" data-nb-chars="105"><span class="idea" data-nb-ref-number="41" id="idea41" data-nb-words="16" data-nb-chars="105">„A kteroupak si&nbsp;vybere baron?“ chechtal se&nbsp;Berwitz. „Co tamhleta černá, ta&nbsp;vypadá jajt trakehnské hříbě?“</span></p>
        <p class="chunk" data-nb-ref-number="42" data-nb-words="14" data-nb-chars="78"><span class="idea" data-nb-ref-number="42" id="idea42" data-nb-words="14" data-nb-chars="78">„Ne. Já&nbsp;mám u&nbsp;ženských radši kladrubský typ. Pro mne bude ta&nbsp;šimlovatá vzadu.“</span></p>
        <p class="chunk" data-nb-ref-number="43" data-nb-words="2" data-nb-chars="13"><span class="idea" data-nb-ref-number="43" id="idea43" data-nb-words="2" data-nb-chars="13">„A Selnicki?“</span></p>
        <p class="chunk" data-nb-ref-number="44" data-nb-words="38" data-nb-chars="279"><span class="idea" data-nb-ref-number="44" id="idea44" data-nb-words="38" data-nb-chars="279">„Nic, pánové, nic. Nebudu vyrušovat. Já…,“ a&nbsp;Selnicki se&nbsp;nejistě zvedl, „já vám jdu zahrát Radecký-marš. A&nbsp;Radecký-marš, to&nbsp;je&nbsp;jako válka vedená primabalerínou. Všecka sláva monarchie na&nbsp;špičkách. Jedinečná muzika, pánové… jedinečná… šampaňské překomponované pro plukovní bandu…“</span></p>
        <p class="chunk" data-nb-ref-number="45" data-nb-words="9" data-nb-chars="50"><span class="idea" data-nb-ref-number="45" id="idea45" data-nb-words="9" data-nb-chars="50">O&nbsp;hodinu později volal pan Kranz na&nbsp;pana Berwitze:</span></p>
        <p class="chunk" data-nb-ref-number="46" data-nb-words="10" data-nb-chars="66"><span class="idea" data-nb-ref-number="46" id="idea46" data-nb-words="10" data-nb-chars="66">„Pojď sem, ty&nbsp;tureckej menažéristo, pojď na&nbsp;mou pincgavskou hruď!“</span></p>
        <p class="chunk" data-nb-ref-number="47" data-nb-words="32" data-nb-chars="176"><span class="idea" data-nb-ref-number="47" id="idea47" data-nb-words="32" data-nb-chars="176">A&nbsp;protože pan Berwitz místo na&nbsp;jeho hruď padl mezi řičící braunu a&nbsp;výskající šimlu, obrátil se&nbsp;pan Kranz k&nbsp;panu Gaudeamovi, vzal ho&nbsp;kolem krku a&nbsp;šeptal mu&nbsp;s&nbsp;hrozným zamračením:</span></p>
        <p class="chunk" data-nb-ref-number="48" data-nb-words="17" data-nb-chars="105"><span class="idea" data-nb-ref-number="48" id="idea48" data-nb-words="17" data-nb-chars="105">„Barone, přísahám ti, že&nbsp;ho&nbsp;budu, až&nbsp;s&nbsp;tím uměním zkrachne, vozit a&nbsp;vystavovat jako perskýho plukovníka!“</span></p>
        <p class="chunk" data-nb-ref-number="49" data-nb-words="43" data-nb-chars="262"><span class="idea" data-nb-ref-number="49" id="idea49" data-nb-words="43" data-nb-chars="262">Když se&nbsp;Petr Berwitz o&nbsp;půl čtvrté ráno vracel domů, měl nový cylindr dokonale potlučený, ale na&nbsp;rtech tisíc úsměvů z&nbsp;krásného večera. Jak vstoupil do&nbsp;ložnice, rozsvítila Anežka svíčku a&nbsp;usedla v&nbsp;posteli zpříma. Mžikem viděla celou situaci, ale neřekla ani slova.</span></p>
        <p class="chunk" data-nb-ref-number="50" data-nb-words="46" data-nb-chars="285"><span class="idea" data-nb-ref-number="50" id="idea50" data-nb-words="46" data-nb-chars="285">„Má drahá,“ pomalu spustil Petr, strhávaje se&nbsp;sebe šaty, „na jaře jedeme do&nbsp;Berlína. Všecko je&nbsp;hotovo… Bylo to&nbsp;opravdu velkolepé. Ta&nbsp;hostina, kterou jsem pořídil… to&nbsp;vyjednávání potom v&nbsp;Elysiu… opravdu velkolepé… báječné… mělo to&nbsp;linii… To&nbsp;jsme tomu kočímu ukázali… co&nbsp;je&nbsp;to&nbsp;dynastie…“</span></p>
        <p class="chunk" data-nb-ref-number="51" data-nb-words="11" data-nb-chars="64"><span class="idea" data-nb-ref-number="51" id="idea51" data-nb-words="11" data-nb-chars="64">„Nu…“ řekla zvolna Anežka, „a nebyl jsi k&nbsp;tomu boudaři sprostý?“</span></p>
        <p class="chunk" data-nb-ref-number="52" data-nb-words="21" data-nb-chars="130"><span class="idea" data-nb-ref-number="52" id="idea52" data-nb-words="21" data-nb-chars="130">„Ne. Nikoli,“ vrtěl hlavou Petr. „Chtěl jsem, ale nikoli. Pokaždé jsem si&nbsp;řekl: Pozor, Petře, pozor… seš vod koní… seš džentlmen…“</span></p>
        <p class="chunk" data-nb-ref-number="53" data-nb-words="20" data-nb-chars="113"><span class="idea" data-nb-ref-number="53" id="idea53" data-nb-words="20" data-nb-chars="113">„Nu, tak si&nbsp;lehni. Ale zítra při pantomimě budeš střílet jen do&nbsp;terče. Zítra ti&nbsp;nebudu držet vajíčko mezi prsty.“</span></p>
        <p class="chunk" data-nb-ref-number="54" data-nb-words="15" data-nb-chars="101"><span class="idea" data-nb-ref-number="54" id="idea54" data-nb-words="15" data-nb-chars="101">„Nesmysl…,“ brumlal Petr už&nbsp;v&nbsp;peřinách, „teď, v&nbsp;tuhle chvíli, bych dovedl pistolí prostřelit prsten…“</span></p>
        <p class="chunk" data-nb-ref-number="55" data-nb-words="16" data-nb-chars="83"><span class="idea" data-nb-ref-number="55" id="idea55" data-nb-words="16" data-nb-chars="83">Nicméně zítra při pantomimě se&nbsp;mu&nbsp;poprvé stalo, že&nbsp;střelil a&nbsp;rána šla o&nbsp;chlup mimo.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_030.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>