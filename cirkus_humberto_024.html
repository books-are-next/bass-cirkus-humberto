<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="X">
    <meta name="apple-mobile-web-app-capable" content="yes">
    <title>X • Cirkus Humberto</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./cirkus_humberto_023.html">
    <link rel="next" href="./cirkus_humberto_025.html">
    <meta name="nb-order" content="20">
    <link rel="self" href="cirkus_humberto_024.html">
    <meta name="nb-identifier" content="bass-cirkus-humberto-50f406e">
    <meta name="nb-role" content="chapter">
  </head>
  <body data-nb-words="2722" data-nb-chars="15875" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">X</span></h1>
        <p class="chunk" data-nb-ref-number="2" data-nb-words="202" data-nb-chars="1164"><span class="idea" data-nb-ref-number="2" id="idea2" data-nb-words="202" data-nb-chars="1164">Úspěch! Úspěch – jaká to&nbsp;vzpružina pro chtivé Vaškovo srdce! Jak to&nbsp;v&nbsp;něm náhle všechno vzkypělo touhou po&nbsp;činnosti, po&nbsp;uplatnění, po&nbsp;vyniknutí! Stačí mu&nbsp;vůbec tento stan s&nbsp;konírnami a&nbsp;se&nbsp;zvěřincem? Sedmiletému klukovi je&nbsp;to&nbsp;všecko málo. Ráno nemůže dospat, už&nbsp;aby byl venku u&nbsp;vozů se&nbsp;zvěří nebo v&nbsp;koňských stájích. Čištění a&nbsp;krmení čtyř bandurků už&nbsp;si&nbsp;převzal úplně sám. Hans jen někdy stojí u&nbsp;kůlu a&nbsp;poučuje ho: „Kartáčuj vždy tou rukou, která je&nbsp;blíž hlavě. Nikdy nekartáčuj tak dlouho, až&nbsp;se&nbsp;ti&nbsp;ukáže bílý prášek. Hřeblo je&nbsp;na&nbsp;kartáč, a&nbsp;ne&nbsp;na&nbsp;koně. Na&nbsp;oči a&nbsp;na&nbsp;hubu měj pokaždé zvláštní hadr. Kopyto musíš čistě umýt a&nbsp;pak namazat mastí. Kopyto se&nbsp;čistí jen dřevěným nožem.“ A&nbsp;Vašek poctivě obsluhuje své čtyři svěřence, načesává jim čupřinu, hřívu i&nbsp;dlouhý ocas, čistí žlaby, kydá hnůj, vybírá pro svou obůrku nejdelší slámu. Za&nbsp;půl roku zná všecky kočovské praktiky a&nbsp;nejednou stojí vedle Hanse, když velcí koně opouštějí stáj, kouká znalecky na&nbsp;jejich chod, kritizuje našlapování, pozoruje i&nbsp;cizí koně, rozpoznává plošší kopyto a&nbsp;strmější, kozlí, stále veden Hansem k&nbsp;jeho životní zásadě, že&nbsp;kopyto je&nbsp;nejdůležitější věc, na&nbsp;něm že&nbsp;je&nbsp;váha koně i&nbsp;s&nbsp;jezdcem.</span></p>
        <p class="chunk" data-nb-ref-number="3" data-nb-words="227" data-nb-chars="1278"><span class="idea" data-nb-ref-number="3" id="idea3" data-nb-words="227" data-nb-chars="1278">Ve&nbsp;stáji by&nbsp;vydržel Vašek celý den, ale jak by&nbsp;mohl vynechat kapitána Gambiera, když v&nbsp;modré zástěře vysekává koňské čtvrtky na&nbsp;desítiliberní porce a&nbsp;roznáší je&nbsp;na&nbsp;vidlici tygrům a&nbsp;lvům! U&nbsp;toho přece musí Vašek taky být, pozorovat skoky zvěře, když cítí potravu, poslouchat chroptivé řvaní a&nbsp;hluboké vrčení šelem, když popadnou maso mezi pracky, a&nbsp;dívat se&nbsp;na&nbsp;ně, jak po&nbsp;nakrmení pomalu, s&nbsp;požitkem pijí vodu, skloněny k&nbsp;nádobě krásnou protáhlou linií. A&nbsp;pak je&nbsp;třeba si&nbsp;zahrát s&nbsp;lvíčaty. Jsou teď ve&nbsp;voze Gambierově, mají už&nbsp;jméno, Borneo a&nbsp;Sumatra, a&nbsp;rostou jako z&nbsp;vody. Vašek už&nbsp;je&nbsp;pomalu nebude moci o&nbsp;představení nosit, škrábou ostrými drápky, a&nbsp;protože už&nbsp;dostávají masitou potravu, může být jejich drápnutí nebezpečné. Zato ve&nbsp;voze nebo na&nbsp;ohrazeném trávníku na&nbsp;slunci je&nbsp;s&nbsp;nimi podívaná, jak si&nbsp;hrají, jak se&nbsp;honí, jak na&nbsp;sebe číhají, jak se&nbsp;rvou, křížkují a&nbsp;jak zase odskočí. Pan Hamilton k&nbsp;nim přidal mladou fenku teriéra a&nbsp;teď je&nbsp;mezi těmi třemi mláďaty teprve šťuchanice a&nbsp;vztekanice; a&nbsp;Vašek u&nbsp;nich je&nbsp;jako čtvrté mládě, spustí se&nbsp;na&nbsp;všecky čtyři a&nbsp;lvíčata s&nbsp;psíkem na&nbsp;něho dorážejí, udělá jim ze&nbsp;schumlaného papíru myšku a&nbsp;lvíčkové se&nbsp;hrbí ke&nbsp;skoku jako pravé kočky, natáhne se&nbsp;na&nbsp;výsluní na&nbsp;vyhřátou zem a&nbsp;unavená koťata se&nbsp;mu&nbsp;schoulí na&nbsp;prsou a&nbsp;předou, až&nbsp;usnou.</span></p>
        <p class="chunk" data-nb-ref-number="4" data-nb-words="107" data-nb-chars="695"><span class="idea" data-nb-ref-number="4" id="idea4" data-nb-words="107" data-nb-chars="695">Ale Vašek nemůže dlouho odpočívat. V&nbsp;menažérii je&nbsp;plno zvířat, která stojí za&nbsp;pozorování. Co&nbsp;zábavy dá&nbsp;jen neklidné stádo opic! A&nbsp;vedle nich sedí na&nbsp;bidélku papoušek Fifi s&nbsp;růžovou chocholkou, nejučenlivější ze&nbsp;všech, který pokřikuje šesti nebo sedmi jazyky, křičí jako opice, štěká jako hyeny, hvízdá několik taktů „Ach, du&nbsp;lieber Augustin“, vrže jako skřípavé kolo u&nbsp;vozu, do&nbsp;toho pískne píšťalové signály Kerholcovy a&nbsp;zas volá občas zaslechnuté výkřiky: „Anton, Trinkwasser! Pozor, Hans, jedeme! Arr-Šehir, allez! Bingo, Bingo! Open the door!“ Vašek ho&nbsp;lehce šimrá na&nbsp;rozčepýřené hlavičce a&nbsp;vytrvale mu&nbsp;předzpěvuje „Pepíku, Pepíku, copak dělá Káča?“, aby rozšířil jeho repertoár o&nbsp;novou notu.</span></p>
        <p class="chunk" data-nb-ref-number="5" data-nb-words="222" data-nb-chars="1288"><span class="idea" data-nb-ref-number="5" id="idea5" data-nb-words="222" data-nb-chars="1288">Mezi zvěřincem a&nbsp;konírnami bývá umístěna stáj slona Binga. Vašek nikdy nemůže vynechat tohoto svého velkého přítele, který ho&nbsp;vítá radostným troubením. A&nbsp;Vašek pomáhá panu Arr-Šehirovi polévat v&nbsp;horkých dnech Binga džbery vody a&nbsp;sedá na&nbsp;bobku vedle něho, když Arr-Šehir velkým pilníkem hobluje Bingovi nehty. Arr-Šehir je&nbsp;u&nbsp;svého Binga téměř ustavičně. Musí-li odejít, Vašek si&nbsp;hraje s&nbsp;Bingem: vezme jeho chobot a&nbsp;šeptá mu&nbsp;do&nbsp;něho mazlivá slova; a&nbsp;Bingo prstíkem u&nbsp;chobotu omakává hochovi tvář. Pak přitáhne Vašek lehkou kupici sena a&nbsp;Bingo vyškubává z&nbsp;ní&nbsp;chuchvalce a&nbsp;hází si&nbsp;je&nbsp;na&nbsp;temeno. Za&nbsp;chvilku má&nbsp;hlavu jako ve&nbsp;věnci a&nbsp;v&nbsp;závojích, až&nbsp;Vašek dole radostí tleská rukama. A&nbsp;pak Bingo schýlí hlavu, natáhne chobot, Vašek se&nbsp;přitulí a&nbsp;Bingo si&nbsp;ho&nbsp;postaví na&nbsp;hlavu do&nbsp;senného hnízda. A&nbsp;Vašek sedí blažen nahoře, tři metry nad zemí, a&nbsp;sní o&nbsp;tom, že&nbsp;vede posvátného slona tam někde v&nbsp;Sonepuru na&nbsp;Gangu, v&nbsp;tom velkém středisku obchodu se&nbsp;slony, o&nbsp;němž mu&nbsp;tak často vyprávěl Arr-Šehir, že&nbsp;tam jeho otec koupil před lety Binga. Arr-Šehir rád vypráví; naučil se&nbsp;během let slušně německy a&nbsp;všechno, co&nbsp;říká, mění se&nbsp;mu&nbsp;v&nbsp;povídky a&nbsp;v&nbsp;průpovědi. Nejraději usedne po&nbsp;práci Bingovi mezi nohy, Vašek na&nbsp;zem proti němu, a&nbsp;Arr-Šehir začne zpěvavě vyprávět některou z&nbsp;desetitisíce povídek Školy života:</span></p>
        <p class="chunk" data-nb-ref-number="6" data-nb-words="119" data-nb-chars="647"><span class="idea" data-nb-ref-number="6" id="idea6" data-nb-words="119" data-nb-chars="647">„Byl člověk lakota a&nbsp;kradl na&nbsp;poli cibuli. Chytli ho&nbsp;a&nbsp;přivedli před krále. Král je&nbsp;vyslechl a&nbsp;dal zloději na&nbsp;vybranou: buď zaplatí sto dinárů, nebo dostane sto ran holí, nebo musí sníst sto cibulí. Člověk lakota si&nbsp;ovšem vybral trest cibulí. Přinesli jich sto a&nbsp;člověk lakota je&nbsp;začal jíst. Snědl jich sedm a&nbsp;ještě sedm a&nbsp;ještě sedmkrát sedm a&nbsp;bylo mu&nbsp;tak zle, že&nbsp;prosil krále, aby mu&nbsp;raději dal baštonádu. Položili ho&nbsp;tedy a&nbsp;přinesli hole a&nbsp;dali mu&nbsp;sedm ran a&nbsp;ještě sedm ran a&nbsp;ještě sedmkrát sedm ran. A&nbsp;člověk lakota křičel bolestí a&nbsp;prosil, že&nbsp;raději zaplatí sto dinárů. A&nbsp;tak se&nbsp;stalo, že&nbsp;člověk lakota se&nbsp;dal potrestat natřikrát, chichichi.“</span></p>
        <p class="chunk" data-nb-ref-number="7" data-nb-words="79" data-nb-chars="440"><span class="idea" data-nb-ref-number="7" id="idea7" data-nb-words="79" data-nb-chars="440">Arr-Šehir se&nbsp;směje tenkým, vysokým hláskem a&nbsp;cení přitom zuby. Když se&nbsp;jeho smích ozve, Bingo se&nbsp;přestane kolébat, zvedne chobot a&nbsp;tiše troubí. Vašek sedí naproti a&nbsp;vidí, že&nbsp;Bingo rozumí všemu, co&nbsp;se&nbsp;povídá; dávno už&nbsp;věří Arr-Šehirovi, že&nbsp;Bingo je&nbsp;vyšší, vznešená bytost, že&nbsp;jeho pramáti lítala prostorem na&nbsp;křídlech, než ji&nbsp;jogín zaklel k&nbsp;chůzi po&nbsp;zemi, a&nbsp;že&nbsp;je&nbsp;třeba být uctivý k&nbsp;Bingovi ve&nbsp;dnech sucha i&nbsp;lijáků, neboť Bingo je&nbsp;pán dešťů.</span></p>
        <p class="chunk" data-nb-ref-number="8" data-nb-words="243" data-nb-chars="1440"><span class="idea" data-nb-ref-number="8" id="idea8" data-nb-words="243" data-nb-chars="1440">Ale jaký to&nbsp;dupot a&nbsp;jaké ržání se&nbsp;ozývá za&nbsp;plátnem konírny? Teď asi skončila direktorka své cvičení s&nbsp;lipicány a&nbsp;ti&nbsp;se&nbsp;vracejí. Kdykoli mají po&nbsp;práci, řičí rozkoší a&nbsp;ostatní koně jim odpovídají. Teď začne cvičit pan Perreira a&nbsp;Vašek utíká, aby při tom byl. To&nbsp;je&nbsp;nejdříve římská jízda, divoký trysk kolem manéže, přičemž stojí Perreira rozkročen na&nbsp;dvou koních, dvou krásných ryzkách s&nbsp;bílými hvězdami na&nbsp;čele a&nbsp;s&nbsp;bílými punčoškami na&nbsp;předních nohou. Vašek už&nbsp;je&nbsp;zná, jsou to&nbsp;angličtí polokrevníci Leporello a&nbsp;Trafalgar; a&nbsp;když dvakrát objeli manéž, přibíhá zlatě plavá Valentine s&nbsp;temnou hřívou a&nbsp;s&nbsp;tmavým pruhem na&nbsp;hřbetě, na&nbsp;jejímž levém stehnu je&nbsp;vypáleno velké S, znamení hřebčince Schwaigangeru. S&nbsp;vlající hřívou cválá za&nbsp;oběma koni, kteří se&nbsp;v&nbsp;jízdě trochu rozestupují, a&nbsp;Valentine vbíhá mezi ně, Perreirovi pod nohy, takže Perreira jede teď rozkročen nad třemi nespoutanými zvířaty. A&nbsp;už&nbsp;od&nbsp;gardiny vybíhá valach Dahomej, světle izabelový, s&nbsp;růžovou pletí a&nbsp;bílou hřívou, dohání cválající trojici, vsouvá se&nbsp;mezi Valentine a&nbsp;Trafalgara, a&nbsp;pan Perreira má&nbsp;pod sebou čtyři koně ženoucí se&nbsp;v&nbsp;kruhu v&nbsp;plné kariéře. Oba tmaví ryzáci jsou vně, obě plavky uvnitř, ale pan Perreira po&nbsp;chvíli překročí s&nbsp;Trafalgara na&nbsp;Dahomeje, Trafalgar zvolní krok, že&nbsp;zůstane zpět, pak je&nbsp;dožene a&nbsp;sám vklouzne mezi Dahomeje a&nbsp;Valentine. Pak se&nbsp;to&nbsp;opakuje s&nbsp;Leporellem a&nbsp;pan Perreira končí jízdu stoje na&nbsp;obou plavých koních a&nbsp;maje ryzky uvnitř mezi nimi.</span></p>
        <p class="chunk" data-nb-ref-number="9" data-nb-words="249" data-nb-chars="1399"><span class="idea" data-nb-ref-number="9" id="idea9" data-nb-words="249" data-nb-chars="1399">Když seskočí a&nbsp;dává všem čtyřem po&nbsp;kousku cukru, nasedá Alice Harweyová, švadlena a&nbsp;krasojezdkyně; Vašek už&nbsp;ví, že&nbsp;tady každý umí o&nbsp;mnoho víc, než se&nbsp;na&nbsp;první pohled zdá. Její kůň je&nbsp;tmavě šedá brůna Bonnaserra, s&nbsp;černou hřívou a&nbsp;s&nbsp;černou mouřenínskou hlavou. V&nbsp;klisně je&nbsp;andaluská a&nbsp;neapolská krev, má&nbsp;hrdý postoj, v&nbsp;kroku vysoko zvedá kolena a&nbsp;vykračuje přímo nataženýma předníma nohama. Pan Perreira říká, že&nbsp;je&nbsp;zřejmě příbuzná s&nbsp;lipicány a&nbsp;že&nbsp;si&nbsp;ji&nbsp;dlouho vyhlížel pro vysokou školu, ale že&nbsp;je&nbsp;mu&nbsp;přece jen „na zadní ruce“ slabá. Vaškovi trvalo pár týdnů, než se&nbsp;vyznal v&nbsp;těch různých koňských „rukách“, když tu&nbsp;mluvili o&nbsp;přední ruce, o&nbsp;zadní ruce, o&nbsp;levé a&nbsp;o&nbsp;pravé, než rozpoznal, že&nbsp;tím míní předek koně nebo zadek a&nbsp;jízdu vlevo či&nbsp;vpravo. Ale nyní již sám mluví v&nbsp;samých odborných koňáckých výrazech, říká, že&nbsp;Bonnaserra bodá zvysoka, po&nbsp;Španělsku. Pro koně má&nbsp;Vašek oči jako ostříž, všeho si&nbsp;všimne a&nbsp;brzo vidí, že&nbsp;každý kůň má&nbsp;nějakou zvláštnost, nějakou odlišnost. A&nbsp;hodiny by&nbsp;se&nbsp;vydržel dívat na&nbsp;jezdce v&nbsp;práci, i&nbsp;třebas na&nbsp;tu&nbsp;Alici Harweyovou, jak se&nbsp;vztyčí, jak na&nbsp;koni tančí, jak se&nbsp;zvedá na&nbsp;špičky a&nbsp;pak zase jak skáče obručemi a&nbsp;přes objekty. Je&nbsp;to&nbsp;podivné: Alice je&nbsp;přece nehezké děvče, se&nbsp;silně pihovatou tváří, ale zde na&nbsp;koni, v&nbsp;třpytném letu, je&nbsp;to&nbsp;najednou půvabná krasavice, pružné štíhlé tělo táhlých údů, vznášející se&nbsp;v&nbsp;ladném vlnění nad mohutným korpusem černošedé klisny.</span></p>
        <p class="chunk" data-nb-ref-number="10" data-nb-words="247" data-nb-chars="1489"><span class="idea" data-nb-ref-number="10" id="idea10" data-nb-words="247" data-nb-chars="1489">A&nbsp;pak se&nbsp;vrací pan Perreira se&nbsp;Santosem. Sedmiletý hannoverský vraník je&nbsp;teď v&nbsp;létě v&nbsp;plném lesku svých černých vlasů, oko mu&nbsp;zrovna srší ohněm, v&nbsp;útlých nohách mu&nbsp;to&nbsp;hraje tancem, ale když s&nbsp;ním Perreira stane uprostřed manéže, stojí jako z&nbsp;kovu, jen každý jeho sval je&nbsp;napjat a&nbsp;čeká na&nbsp;impuls k&nbsp;práci. Hudba nasadí a&nbsp;Perreira téměř bez pohnutí uvede Santose v&nbsp;rytmizované figury vysoké školy, jede s&nbsp;ním španělským krokem na&nbsp;dvě tempa, přejde klusem v&nbsp;passage, ve&nbsp;cvalu provádí changement, renvers, passady, zvedá jej k&nbsp;levadám a&nbsp;kmezairu, aby plavnými kapriolami ukončil první část produkce. Vašek ještě nikterak nechápe, na&nbsp;čem to&nbsp;všecko záleží, ale to&nbsp;nejasně cítí jako prostý divák, že&nbsp;tu&nbsp;se&nbsp;před ním rozvíjí vrchol jezdeckého umění teatrálního; každý krok a&nbsp;každý pohyb je&nbsp;tu&nbsp;uměle stvořená krása, něco, co&nbsp;nebylo dáno přírodou, co&nbsp;jen lidský důmysl, lidská vůle a&nbsp;lidská trpělivost vypěstovaly k&nbsp;ideální dokonalosti. Hlídá očima každý ten nepatrný pohyb jezdcovy ruky nebo nohy, každé pošinutí v&nbsp;sedle, které vzápětí působí, že&nbsp;kůň tančí nepřirozenými, ale ladnými kroky, překonává tíži i&nbsp;setrvačnost, vznáší se&nbsp;na&nbsp;místě anebo letí vzduchem ve&nbsp;zpomaleném, uměle zdržovaném pohybu. Je&nbsp;to&nbsp;všecko klidné, mírné, skoro pomalé, řada cviků je&nbsp;na&nbsp;místě, vypadá to&nbsp;jako lehounká, půvabná hra, ale Vašek vidí, jak krásná srst Santosova vlhne krajním napětím, a&nbsp;nejednou již byl při tom, když Perreira po&nbsp;produkci shodil za&nbsp;gardinou šaty a&nbsp;dva mužové mu&nbsp;ručníky drhli vysílené, zpocené tělo.</span></p>
        <p class="chunk" data-nb-ref-number="11" data-nb-words="216" data-nb-chars="1281"><span class="idea" data-nb-ref-number="11" id="idea11" data-nb-words="216" data-nb-chars="1281">Po&nbsp;Perreirovi zkouší zpravidla Barengo. Vašek cítí zvláštní úctu k&nbsp;tomuto zádumčivému Španělu, který je&nbsp;veskrze jiný než všichni ostatní. To&nbsp;povykující pan Laribeau je&nbsp;Vaškovi mnohem bližší, hoch tuší ve&nbsp;Francouzovi veselou krev mladého člověka, kypícího zdravím a&nbsp;silou, kdežto pan Barengo je&nbsp;vznešený a&nbsp;uzavřený a&nbsp;koná všechno jako obřad. Je&nbsp;to&nbsp;až&nbsp;neuvěřitelné, jak krásně se&nbsp;tam nahoře na&nbsp;hrazdě vznáší, jak letí vzduchem jako stříbrný plamen, s&nbsp;jakou lehkostí přistává, jen tak přilne, jako by&nbsp;uhlazeně kývl rukou; ale zde na&nbsp;zemi – ne, Vašek ještě nepoznal nikoho tak odloučeného od&nbsp;okolního světa. V&nbsp;prvních dnech mu&nbsp;zatanul na&nbsp;mysli pan farář, ale hned to&nbsp;zavrhl; kdepak jejich pan farář, to&nbsp;byl učiněný sedlák; leda o&nbsp;Božím těle, když šel s&nbsp;monstrancí pod baldachýnem, to&nbsp;ano, to&nbsp;se&nbsp;nějak podobal panu Barengovi, když se&nbsp;svou ženou a&nbsp;s&nbsp;panem Héctorem kráčí k&nbsp;provazovému žebříku. Vašek by&nbsp;se&nbsp;tak rád vyšplhal nahoru, už&nbsp;z&nbsp;pouhé zvědavosti, jak to&nbsp;tam pod střechou stanu vypadá. Když venku vane ostrý vítr, všecko prý se&nbsp;tam nahoře rozezní, napjatá lana na&nbsp;stožáru bzučí, plátno se&nbsp;chvěje tichounkou hudbou, vlajka nad stanem drnčí, i&nbsp;dřevo stožáru prý tam nahoře zpívá. Ale když ho&nbsp;jednou Laribeau chtěl vzít s&nbsp;sebou, pan Barengo je&nbsp;zastavil, pohladil Vaškovi hlavu a&nbsp;řekl:</span></p>
        <p class="chunk" data-nb-ref-number="12" data-nb-words="18" data-nb-chars="107"><span class="idea" data-nb-ref-number="12" id="idea12" data-nb-words="18" data-nb-chars="107">„Mi chicuelo, neopouštěj pevnou zem. Na&nbsp;ní&nbsp;je&nbsp;hrob vzdálenější, kdežto my&nbsp;nahoře jej máme přímo pod sebou.“</span></p>
        <p class="chunk" data-nb-ref-number="13" data-nb-words="276" data-nb-chars="1534"><span class="idea" data-nb-ref-number="13" id="idea13" data-nb-words="276" data-nb-chars="1534">Bylo to&nbsp;vážné a&nbsp;slavnostní, že&nbsp;Vašek bezděky sklopil hlavu. A&nbsp;nyní zůstává jen dole, zalezlý někde mezi gradiny, aby se&nbsp;s&nbsp;otevřenými ústy díval na&nbsp;ten úchvatný vzdušný rej, na&nbsp;to&nbsp;hebké proletování bílých těl, na&nbsp;to&nbsp;neslyšitelné víření, v&nbsp;němž mizí síla napjatých svalů a&nbsp;zůstává jen ladně vykroužená křivka. Takhle nějak létají andělé, povzdechl si&nbsp;zbožně v&nbsp;prvních dnech, ale později, když už&nbsp;všemu lépe rozuměl, říkal si: „Kdepak andělé, copak andělé dovedou v&nbsp;letu vytočit dvojité salto mortale?“ Je&nbsp;toho všude plno, co&nbsp;Vašek musí sledovat a&nbsp;zkoumat, a&nbsp;co&nbsp;toho teprve je, co&nbsp;sám musí dělat! Jede se&nbsp;od&nbsp;města k&nbsp;městu a&nbsp;Vašek na&nbsp;Mary jest odpověden za&nbsp;druhé tři bandurky, kteří klusají po&nbsp;jeho boku. Zastaví se&nbsp;k&nbsp;nocování a&nbsp;už&nbsp;se&nbsp;musí stavět přenosná stáj a&nbsp;Vašek stojí u&nbsp;svých dílů plátna a&nbsp;rychle spojuje jejich šněrování. A&nbsp;pak s&nbsp;kočími pro slámu, pro oves, pro seno, pro vodu; a&nbsp;vydrbat poníky věchty slámy; a&nbsp;ošetřit kopyta, jak denně žádá Hans. A&nbsp;ráno se&nbsp;to&nbsp;všecko zas rozbourá a&nbsp;naloží a&nbsp;jde se&nbsp;znovu do&nbsp;sedla a&nbsp;znovu na&nbsp;silnici, do&nbsp;slunce, do&nbsp;větru, do&nbsp;deště. A&nbsp;pak přijde předepsané město a&nbsp;je&nbsp;nutno vypomoci i&nbsp;při stavbě a&nbsp;zařizování stanu a&nbsp;Vašek se&nbsp;lopotí s&nbsp;gradiny a&nbsp;skládacími židlemi do&nbsp;lóží. Sesadí se&nbsp;pista uzavírající manéž a&nbsp;přijíždějí vozy s&nbsp;pilinami. Pět šest for pilin se&nbsp;vejde do&nbsp;manéže, je-li půda rovná; piliny se&nbsp;musí zadupat, což obstarávají nejtěžší tažní koně cirkusu, a&nbsp;polévat vodou. Tu&nbsp;je&nbsp;plno práce pro kluka, jako je&nbsp;Vašek, kterého si&nbsp;každý přivolá na&nbsp;výpomoc a&nbsp;který je&nbsp;dobrý na&nbsp;tisíceré zaskočení.</span></p>
        <p class="chunk" data-nb-ref-number="14" data-nb-words="233" data-nb-chars="1390"><span class="idea" data-nb-ref-number="14" id="idea14" data-nb-words="233" data-nb-chars="1390">Ale když je&nbsp;pak večerní odpočinek a&nbsp;mužští usedají s&nbsp;uvolněnými svaly k&nbsp;hrncům s&nbsp;večeří, přichází Vašek do&nbsp;tátovy party s&nbsp;tichým uspokojením, že&nbsp;postavil svůj kus díla. Vědí o&nbsp;tom všichni v&nbsp;cirkuse, malý Vašku není jim žádný dětský mazlíček, je&nbsp;to&nbsp;jen nejmladší pracovník a&nbsp;mají ho&nbsp;rádi, že&nbsp;tak prostě, bez říkání dovede opustit hru a&nbsp;pomáhat, kde je&nbsp;potřebí zatlačit. Když se&nbsp;tu&nbsp;objevil, přijímali ho&nbsp;s&nbsp;úsměvem pro jeho roztomilost, teď však už&nbsp;mají dávno k&nbsp;němu jiný poměr. Dobyl si&nbsp;úcty a&nbsp;uznání; všichni vidí, že&nbsp;je&nbsp;v&nbsp;tom malém mrštném těle vážnost a&nbsp;houževnatost dospělého člověka; a&nbsp;mezi ním a&nbsp;všemi lidmi cirkusu se&nbsp;rozvíjí jakési tiché chlapské bratrství. Tohle není společnost, ve&nbsp;které se&nbsp;říkají něžnosti. Rozcitlivělý hoch by&nbsp;tu&nbsp;asi velmi trpěl drsností prostředí. To&nbsp;kupodivu i&nbsp;ten africký Paolo, protřelý, ostřílený, otrkaný, zvyklý na&nbsp;rány a&nbsp;křiky, má&nbsp;někdy chvíle měkkého stesku, kdy je&nbsp;mu&nbsp;líto, že&nbsp;nikdo nepřijde a&nbsp;nepohladí malého, krásného Paola, nepolaská se&nbsp;s&nbsp;ním hebkou rukou, hedvábnými slovy; jak by&nbsp;byla jeho dušička blažena, kdyby aspoň někdy pocítila teplou něhu, vlahou mazlivost. Ale Vašek je&nbsp;sukovitě tvrdý, jeho nátura se&nbsp;projevuje spíš zaklením a&nbsp;plivnutím do&nbsp;dlaní; je&nbsp;mu&nbsp;nevolno, když ho&nbsp;začne objímat taková cukrující bába, jako je&nbsp;paní Hammerschmidtová, jeho živel jsou dospělí mužští, především ti&nbsp;pašáci z&nbsp;osmičky, s&nbsp;nimiž táhne jako rovný mezi rovnými.</span></p>
        <p class="chunk" data-nb-ref-number="15" data-nb-words="196" data-nb-chars="1170"><span class="idea" data-nb-ref-number="15" id="idea15" data-nb-words="196" data-nb-chars="1170">Nejkrásnější jsou s&nbsp;nimi vlahé letní večery, když se&nbsp;táboří venku ve&nbsp;volném kraji. Tu&nbsp;se&nbsp;parta osvobozuje z&nbsp;těsné klece maringotky, jeden po&nbsp;druhém si&nbsp;přinese houni, natáhnou se&nbsp;někde za&nbsp;vozy do&nbsp;boží trávy, a&nbsp;jak se&nbsp;nad nimi klene vysoké nebe a&nbsp;vzduch se&nbsp;chvěje milostným zpěvem cvrčků, uvolňuje se&nbsp;vzpomínka za&nbsp;vzpomínkou, mužští vyprávějí a&nbsp;Vašek by&nbsp;poslouchal až&nbsp;do&nbsp;zblednutí hvězd. Pozdní léto má&nbsp;ještě jiné vábení: táhnou selskými kraji a&nbsp;choutky venkovského kluka vítězí nad hrdostí jezdce – Vašek odbíhá do&nbsp;polí, aby si&nbsp;natrhal lusek či&nbsp;makovic. A&nbsp;jak se&nbsp;blíží podzim a&nbsp;den se&nbsp;krátí, probouzejí se&nbsp;i&nbsp;v&nbsp;seržánu Vosátkovi marodérské laskominy, vyvede kamarády za&nbsp;tábor, rozdělá na&nbsp;úhoru mezi šípkovím oheň a&nbsp;peče brambory, které za&nbsp;jízdy natahal z&nbsp;opuštěných brambořišť. Dubiny, bučiny zlátnou a&nbsp;rudnou, svítivě břízy shazují z&nbsp;korun denárky, po&nbsp;tvářích jezdců se&nbsp;motají nitky babího léta, deště začínají crčet na&nbsp;tiše klusající kolony koní, Arr-Šehir zpívá na&nbsp;hlavě Binga modlitbu na&nbsp;zastavení dešťů, Achmed Roméo, zachumlán do&nbsp;šátků a&nbsp;šálů, odříkává při zamženém západu slunce súru Sáby: „Určili jsme v&nbsp;zemi své putování. Jeďte po&nbsp;své cestě v&nbsp;bezpečí dne i&nbsp;noci.“</span></p>
        <p class="chunk" data-nb-ref-number="16" data-nb-words="87" data-nb-chars="552"><span class="idea" data-nb-ref-number="16" id="idea16" data-nb-words="87" data-nb-chars="552">Všichni už&nbsp;vědí, že&nbsp;vytrvalé bubnování dešťů na&nbsp;plátna stanů přivolává konec cesty a&nbsp;radostného tulačení. V&nbsp;polou října je&nbsp;třeba přejít k&nbsp;zimnímu životu. Pro některé to&nbsp;znamená odchod z&nbsp;cirkusu a&nbsp;loučení. Melancholie se&nbsp;bezděky brouzdá s&nbsp;nimi, když za&nbsp;mlhy tíhnou sychravým jitrem opatřit hladovějící zvířata. Jediný pan Berwitz chodí mezi nimi s&nbsp;hrudí pyšně vypjatou a&nbsp;mne si&nbsp;rukama: koupil dřevěnou konstrukci na&nbsp;prostranství při Reeperbahn, dal ji&nbsp;upravit, je&nbsp;svrchovaným pánem zimního sídla a&nbsp;Cirkus Humberto poprvé bude přezimovat na&nbsp;vlastní půdě.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./cirkus_humberto_025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>